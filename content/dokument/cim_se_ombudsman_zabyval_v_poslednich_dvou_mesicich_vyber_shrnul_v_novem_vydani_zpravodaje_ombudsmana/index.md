---
title: Čím se ombudsman zabýval v posledních dvou měsících? Výběr shrnul v novém
  vydání Zpravodaje ombudsmana
perex: Ombudsman například navrhl Ústavnímu soudu, aby zrušil vyhlášku jedné
  obce k výjimkám z nočního klidu. To není věc, kterou by dělal často. Zkoumal,
  jak fungují rozkladové komise na ministerstvech. A v jednom příspěvku shrnul
  zkušenosti s veřejnými opatrovníky.
date: 2024-07-31T11:23:08.044Z
vystupy:
  - aktualita
attachmentsTop:
  - title: Zpravodaj ombudsmana za květen a červen 2024
    file: https://www.ochrance.cz/zpravodaj/za_kveten_a_cerven_2024/
---
<h4>Jak ombudsman pomohl?</h4>

<blockquote>
<p><a href="https://www.ochrance.cz/zpravodaj/za_kveten_a_cerven_2024/#item-3-3"><strong>Pomohl učitelce, která čelila diskriminaci v zaměstnání</strong></a></p>

<p>Učitelka na základní škole se ohradila proti sexuálnímu obtěžování ze strany ředitele školy. Sexuální obtěžování se neprokázalo, ale ředitel potom začal stěžovatelku různě znevýhodňovat. Ombudsman shledal, že ředitel školy stěžovatelku diskriminoval. Když se bránila jeho chování, reagoval odvetnými opatřeními. Tím se dopustil pronásledování z důvodu pohlaví.</p>

<p><a href="https://www.ochrance.cz/zpravodaj/za_kveten_a_cerven_2024/#item-1-3"><strong>Pomohl otci, aby získal ošetřovné při péči o dítě za dobu, kdy byla jeho družka v&nbsp;nemocnici</strong></a></p>

<p>Muž namítal, že mu okresní správa sociálního zabezpečení vyplatila nízké ošetřovné za dobu, kdy pečoval o svého malého syna. O syna se staral nejprve 6 dní, pak den odpracoval, a následně se o něj staral dalších 9 dní, když se jeho matka musela znovu vrátit do nemocnice. Podpůrčí doba u ošetřovného činí nejdéle 9 kalendářních dnů. OSSZ péči v&nbsp;obou obdobích považovala za jeden celek. Ombudsman vysvětlil OSSZ, že měla stěžovateli vyplatit ošetřovné za obě období. Druhá potřeba péče nenavazovala na tu předchozí, protože stěžovatel mezi oběma obdobími odpracoval celou pracovní směnu.</p>

<p><a href="https://www.ochrance.cz/zpravodaj/za_kveten_a_cerven_2024/#item-1-0">Poskytovatel zdravotních služeb se musí dozvědět, proč nezíská smlouvu se zdravotní pojišťovnou</a></p>

<p>Aby poskytovatel zdravotních služeb dostal úhradu z&nbsp;veřejného zdravotního pojištění, musí mít smlouvu se zdravotní pojišťovnou. Její uzavření musí doporučit komise ve výběrovém řízení, které pořádá krajský úřad. Stěžovatel poskytuje převozy sanitkou. Do výběrového řízení se přihlásil již několikrát. Nikdy neuspěl a krajský úřad mu nesdělil důvod. Ombudsman podrobně vysvětlil pravidla pro postup výběrové komise i krajského úřadu jako pořadatele výběrového řízení. Krajský úřad mu slíbil, že příště uchazečům alespoň stručně vysvětlí, proč komise nedoporučila uzavření smlouvy.</p>
</blockquote>

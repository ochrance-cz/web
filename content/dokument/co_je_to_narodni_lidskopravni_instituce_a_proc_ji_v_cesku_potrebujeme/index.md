---
title: Co je to národní lidskoprávní instituce a proč ji v Česku potřebujeme?
perex: Jedná se o nezávislou instituci určenou k ochraně a prosazování lidských
  práv. Článek vysvětluje, proč ji v Česku potřebujeme, a jak by mohla přispět k
  ochraně práv všech lidí.
date: ""
---
<h3>
<strong>Co je to národní lidskoprávní instituce (NHRI)?</strong></h3>
<blockquote>
<p>Je to nezávislá instituce, která má ochranu lidských práv stanovenou jako svou hlavní činnost. Vnitrostátně monitoruje situaci lidských práv, upozorňuje na problémy a formuluje doporučení. Odbornými názory pomáhá státu při prosazování lidských práv. Také se jí někdy říká vnitrostátní instituce pro lidská práva. K jejímu označení se často používá i anglická zkratka NHRI z National Human Rights Institution.</p></blockquote>
<h3>
<strong>Máme ji v&nbsp;Česku?</strong></h3>
<blockquote>
<p>Ano. NHRI vznikla 1. 7. 2025. Novela zákona o veřejném ochránci práv zřizuje NHRI a instituci dětského ombudsmana při Kanceláři veřejného ochránce práv, která k témuž datu změnila název na Kancelář veřejného ochránce práv a ochránce práv dětí.&nbsp;</p></blockquote>
<h3>
<strong>Proč ji potřebujeme?</strong></h3>
<blockquote>
<p>Aby nestranně chránila lidská práva všech 
<i>vždy a všude</i>. Každý člověk má lidská práva. Provází ho v&nbsp;každodenních situacích (na úřadě, u lékaře, v&nbsp;zaměstnání, na poště).&nbsp; A nenechme se zmást – ani dnes nejsou lidská práva samozřejmostí. Musíme je bránit, aby nezůstávala jenom na papíře. Nebo dokonce, abychom o ně nepřišli. Je potřeba, aby na dodržování lidských práv dohlížela uceleně jedna instituce. Tento závazek by měla sledovat právě národní&nbsp;lidskoprávní instituce. Národní&nbsp;lidskoprávní instituce hodnotí každou aktivitu státu z&nbsp;pohledu lidských práv. Připomíná důležitost lidských práv státu i veřejnosti. Zohledňuje názory různých skupin společnosti.</p></blockquote>
<h3>
<strong>Musí stát chránit lidská práva?</strong></h3>
<blockquote>
<p>Ano. Stát musí chránit a prosazovat lidská práva. Stát má povinnost aktivně přispívat k&nbsp;jejich naplňování v&nbsp;praxi. Musí například přijímat různá opatření. K&nbsp;tomu vytváří vhodné mechanismy ochrany lidských práv, jako jsou soudy, policie, ministerstva a další úřady.</p></blockquote>
<h3>
<strong>Nestačí nám tedy soudy?</strong></h3>
<blockquote>
<p>Ne. Soudy sice zajišťují ochranu lidských práv, ale nepůsobí preventivně. K&nbsp;soudům se zdaleka nedostanou všechny spory. Řeší jen případy těch, kteří se na ně obracejí, což je pouze část společnosti. Problémy tedy řeší nahodile.</p></blockquote>
<h3>
<strong>A co policie nebo ministerstva?</strong></h3>
<blockquote>
<p>Policie, ministerstva a další úřady mají také chránit lidská práva. Na rozdíl od soudů ale nejsou nezávislé. Jejich činnost mohou ovlivňovat zájmy vládnoucí politické reprezentace. Někdy problémy přehlížejí a nereagují dost rychle.</p></blockquote>
<h3>
<strong>S&nbsp;čím nám tedy pomůže národní lidskoprávní instituce?</strong></h3>
<blockquote>
<p>Národní lidskoprávní instituce vhodně doplní stávající systém ochrany. Plní funkci hlídacího psa lidských práv. Sleduje dodržování lidských práv a upozorňuje na jejich porušování. Je důležitým pomocníkem pro vládu a ministerstva. Zároveň funguje jako spojovací most mezi občanskou společností a státní správou.</p></blockquote>
<h3>
<strong>A co konkrétně dělá?</strong></h3>
<blockquote>
<p>Posiluje národní systém ochrany lidských práv. Pomáhá při tvorbě právních předpisů a pracuje na jejich zlepšení. Funguje jako kontrola i pojistka, že nejsou lidská práva omezována. Monitoruje naplňování lidských práv. Provádí výzkumy a zvyšuje povědomí o lidských právech. Zprostředkovává příklady dobré praxe ze zahraničí. Vydává nezávislá a odborná doporučení, která mohou využívat další státní instituce k&nbsp;lepšímu naplňování lidských práv. Spojuje vnitrostátní praxi s&nbsp;mezinárodními závazky (včetně závazků z&nbsp;úmluv OSN).</p></blockquote>
<h3>
<strong>Ombudsman před vznikem NHRI nechránil lidská práva?</strong></h3>
<blockquote>
<p>Chránil. Zákon mu ale před 1. 7. 2025 neumožňoval, aby se jim věnoval v&nbsp;plném rozsahu. Ombudsman chránil lidská práva jen v&nbsp;některých oblastech a omezeně. Už před vznikem HRI pomáhal chránit před špatným zacházením lidi omezené na&nbsp;svobodě (např. ve věznicích) nebo závislé na&nbsp;péči v&nbsp;zařízeních (např. v domovech pro seniory). Provádí výzkumy, šetření a vypracovává doporučení ke zlepšení situace lidí s&nbsp;postižením. Poskytuje metodickou pomoc obětem diskriminace. Dělá výzkumy v&nbsp;oblasti rovného zacházení a vydává doporučení k&nbsp;prosazování rovného zacházení. Tento monitoring tedy ombudsman před 1. 7. 2025 vykonával jen pro určitou část lidí.</p></blockquote>
<h3>
<strong>Jak je to jinde v&nbsp;Evropě?</strong></h3>
<blockquote>
<p>V&nbsp;demokratických státech je už zastřešující národní lidskoprávní instituce standardem. Jejich zakládání podporuje i OSN. Dokonce vydala soubor pravidel, tzv. 
<a href="https://www.ohchr.org/en/instruments-mechanisms/instruments/principles-relating-status-national-institutions-paris">Pařížské principy</a>, které by nezávislé instituce měly naplňovat. Česká republika patřila mezi poslední 3 členské státy Evropské unie, které dosud takovou nezávislou instituci nezřídily. Byli jsme za to na mezinárodní úrovni často kritizováni.</p></blockquote>
<h3>
<strong>Co jsou to vlastně lidská práva?</strong></h3>
<blockquote>
<p>Jsou to základní práva a svobody a jsou to ta nejzákladnější práva každého z&nbsp;nás. Zaručuje je u nás 
<a href="https://www.psp.cz/docs/laws/listina.html">Listina základních práv a svobod</a>.</p></blockquote>

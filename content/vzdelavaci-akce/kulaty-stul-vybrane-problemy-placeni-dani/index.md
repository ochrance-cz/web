---
title: "Kulatý stůl: Vybrané problémy placení daní"
oldUrl: /dalsi-aktivity/archiv-vzdelavacich-akci/?tx_odcalendar[uid]=193&cHash=2068ae06afaad0e16c942f7c1f5cab5b
startDate: 2016-02-12
perex: |
  V pátek 12. února 2016 jsme k tématu placení daní uspořádali setkání se zástupci finanční a celní správy, obecních a krajských úřadů, s daňovými poradci a akademickými pracovníky.
---

<p>V praxi se setkáváme s chybami poplatníků zejména při placení daně z převodu nemovitostí (nyní daň z nabytí nemovitých věcí). Poplatníkem daně je prodávající, kupující je ručitelem. Nesprávný postup poplatníka může vést k vyměření úroku z prodlení. Probírali jsme, jak by měl správce daně postupovat v případě, že daň uhradí namísto poplatníka ručitel ještě předtím, než jej k tomu správce daně vyzve. Máme za to, že pokud správci daně není zřejmé, z jakého důvodu ručitel platbu uhradil, měl by s ní nakládat jako s nejasnou platbou. Bez vyjasnění účelu platby nelze požadovat úrok z prodlení.</p>
<p>Dále jsme diskutovali o případech omylem zaslané platby na účet postižený daňovou exekucí a možnostech obrany zadavatele platby. Poukázali jsme na nejednotnost postupu správce daně, který jednou posoudil žádost zadavatele platby o její vrácení jako žádost o vrácení platby daně a podruhé jako návrh na vyloučení majetku z daňové exekuce. V obou případech pak vydal namísto rozhodnutí neformální sdělení, což považujeme za problematické.</p>
<p>Probírali jsme rovněž téma zajišťovacích příkazů a rizika spojená s jejich nesprávným použitím. Zástupci daňových poradců poukazovali na to, že zajišťovací příkaz může být pro daňový subjekt za jistých okolností až likvidační.</p>

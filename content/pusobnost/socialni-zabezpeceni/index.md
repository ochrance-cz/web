---
title: Sociální zabezpečení
headerColor: null
illustration: socialni-zabezpeceni.jpg
perex: Sociální zabezpečení je nejčastějším tématem podnětů ombudsmanovi. Odbor
  sociálního zabezpečení jich vyřídí ročně okolo 1500 týkajících se důchodů a
  dávek.
cta:
  title: Řešíte podobnou situaci a domníváte se, že vám ombudsman může pomoct?
---

## Důchody

Ročně řešíme okolo 500 podnětů týkajících se důchodů. Nejčastěji jde o invalidní důchod, následují podněty na starobní důchod, ale zabýváme se i pozůstalostními důchody (vdovský, vdovecký, sirotčí) a hornickými důchody. Lidé obvykle nesouhlasí s výší přiznaného důchodu, stěžují si, že nebyly zohledněny všechny doby pojištění, že bylo špatně stanoveno datum vzniku invalidity apod. Důchody jsou jedna z našich nejúspěšnějších oblastí – pokud zjistíme pochybení úřadů, téměř vždy se nám podaří chyby napravit. Lidé se tak dočkají správně přiznaného důchodu a často i vysokých zpětných doplatků.

> _Případ invalidního důchodu pana Tomáše_
>
> Pan Tomáš je teprve třicátník, ale už od mládí se potýká s duševním onemocněním. Obrátil se na nás, protože mu byl přiznán invalidní důchod ve III. stupni, ale ve výši pouze 5 500 Kč. S tak nízkou částkou nemohl vyžít. Vyžádali jsme si spisovou dokumentaci a zjistili několik nesrovnalostí.
>
> Jednak pan Tomáš neměl započítaný rok studia na středním učilišti, ale zásadnější byl nesprávný postup posudkového lékaře při stanovení data vzniku invalidity. Z lékařských zpráv vyplývalo, že se pan Tomáš léčil na psychiatrii mnohem déle, než jak to zhodnotil posudkový lékař. Česká správa sociálního zabezpečení chyby uznala a po novém posouzení byl pan Tomáš uznán invalidním o několik let dříve. Invalidní důchod se mu tak zvýšil na 11 500 Kč a ještě mu bylo zpětně doplaceno více než 300 000 Kč.
>
> _Případ starobního důchodu paní Věry_
>
> Paní Věra řešila problém se starobním důchodem. Neměla totiž doklady o jednom svém zaměstnání. Mohla ale doložit svědectví svých tehdejších spolupracovníků. Česká správa sociálního zabezpečení to neuznala, protože svědkové neuvedli přesná data společného zaměstnání a nepředložili doklady, že pro daného zaměstnavatele pracovali. Neuznala ani svědectví manžela, který u zaměstnavatele rovněž pracoval, což je v rozporu s judikaturou správních soudů.
>
> Přesvědčili jsme úřad, že jeho postup není správný. Svědectví si mohl ověřit například tím, že zjistí, jestli mají svědkové uváděnou dobu zaměstnání započítanou do svých důchodů. Úřad nakonec svědectví uznal a dobu zaměstnání paní Věře do důchodu započítal.

## Dávky

Nejčastěji se zabýváme problematikou dávek pomoci v hmotné nouzi, dávkami státní sociální podpory, dávkami pro osoby se zdravotním postižením, příspěvkem na péči, ale také dávkami peněžité pomoci v mateřství.

> _Případ nízkého příspěvku na péči_
>
> 88letý pan Martin měl přiznaný příspěvek na péči 880 Kč měsíčně. Kromě vážného postižení kyčelních kloubů, plicnímu a cévnímu onemocnění, trpěl i mírnou demencí a měl problémy s krátkodobou pamětí. Jeho syn si ho k sobě přestěhoval, aby se o něj s rodinou mohli starat. Proti rozhodnutí úřadu práce o příspěvku na péči se odvolali, ale ani u ministerstva neuspěli.
>
> Zjistili jsme v rozhodnutí o příspěvku na péči závažné nedostatky. Posudkoví lékaři nezjistili úplný zdravotní stav pana Martina a dopady onemocnění na schopnost zvládat jednotlivé životní potřeby. Posudková komise ministerstva nevzala v úvahu, že s ohledem na demenci nejde jen o zvládnutí, ale především o schopnost rozpoznání potřeby určitého jednání. Po naší výzvě ministryně práce a sociálních věcí původní rozhodnutí zrušila a ministerstvo nově panu Martinovi přiznalo příspěvek na péči ve výši 12 800 Kč.
>
> _Případ doplatku na bydlení_
>
> Paní Zdeňka požádala úřad práce o dávku doplatek na bydlení. Úřad jí ho přiznal a vyzval ji, aby se dostavila a doložila, že podmínky pro doplatek na bydlení splňuje i na další období. Paní Zdeňka však v té době byla v nemocnici, takže si písemnost na poště nevyzvedla. Úřad jí dávku odebral s odůvodněním, že na výzvy nereagovala a neinformovala ho o hospitalizaci.
>
> Zjistili jsme, že paní Zdeňka sice opravdu úřad práce neinformovala, jak měla, ale zpětně doložila, že byla v nemocnici a nemohla poštu přebírat. Vysvětlili jsme úřadu, že v takovém případě měl výzvy považovat za nedoručené, nikoliv, že na ně paní Zdeňka nereaguje. Úřad práce nakonec paní Zdeňce doplatek na bydlení zpětně vyplatil.

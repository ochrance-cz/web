---
title: Veřejný pořádek, zdravotnictví a práce
illustration: verpor_tymove_foto.jpg
headerColor: null
perex: "Zabýváme se velkou škálou témat: přestupky, dopravně-správní agendou,
  ochranou spotřebitele, evidencí obyvatel aj. Věnujeme se také oblasti
  zdravotnictví, například zdravotnímu pojištění. Zabýváme se postupem úřadu
  práce i činností inspektorátů práce."
cta:
  title: Řešíte podobnou situaci a domníváte se, že vám ombudsman může pomoct?
---
### Veřejný pořádek

Věnujeme se pozemkovému právu, tj. hlavně činnosti katastrálních a pozemkových úřadů. Řešíme problémy ve státní službě a ve služebním poměru, poskytování informací, ochranu osobních údajů nebo postup Policie ČR (když nekoná jako orgán činný v trestním řízení). Řešíme dopravní přestupky i ty proti občanskému soužití. Zabýváme se problematikou veřejných cest, ale také dopravním značením, řidičskými oprávněními apod. Dále se věnujeme ochraně spotřebitele, evidencí obyvatel a s tím souvisejícím vydáváním občanských průkazů, cestovních pasů, činností matrik aj. 

Ročně vyřídíme více než 2000 podnětů v této oblasti.

> *Případ nepřístupné cesty k chatě*
>
> Pan Jiří vlastní chatu, ale nemohl se k ní dostat. Majitel sousední nemovitosti totiž provedl na obecní cestě takové úpravy, že přestala být sjízdná k chatě pana Jiřího. Zjistili jsme, že řízení o existenci veřejně přístupné účelové komunikace běží už 10 let a za tu dobu úřad nezjistil stav věci, neprovedl řádné dokazování. Ačkoli terénní úpravy brání provozu na cestě, úřad nezahájil ani řízení o odstranění překážky.
>
> Obrátili jsme se na krajský úřad, jako jeho nadřízený orgán, a upozornili ho na nečinnost. Krajský úřad zasáhl a nařídil úřadu ověřit, jestli je cesta i nadále přehrazena terénními úpravami. Pokud ano, nařídil úřadu, aby ihned zahájil řízení o odstranění překážky a zajistil zprůjezdnění cesty.
>
> *Případ nahrávání veřejné schůze starosty k projektu obce*
>
> Pan Marek se v sousední vesnici zúčastnil jednání k budování kanalizace. Šlo o veřejnou schůzi svolanou starostou za účasti zpracovatele projektu, úředníků a investičního poradce. Pan Marek si pořizoval videozáznam, ale starosta přítomným sdělil, že podle Policie ČR nesmí pan Marek schůzku natáčet. Když s tím pan Marek nesouhlasil, přivolal starosta policii, která ho vyzvala, aby natáčení ukončil. Když neuposlechl, zajistili ho a s nasazenými pouty odvezli na služebnu.
>
> Upozornili jsme krajského ředitele Policie ČR, že jednání bylo v záležitosti veřejného zájmu, bylo veřejné, takže pořizování videozáznamu není protiprávním jednáním. Policie pochybení uznala, panu Markovi se omluvila a policisté byli poučeni, jak mají v obdobných případech postupovat.
>
> *Pěstounka nemohla požádat o pas pro svěřené dítě*
>
> Paní Magda je pěstounka a se svěřeným dítětem chtěla jet v létě k moři. Zjistila ale, že to není tak snadné. Aby mohla požádat o pas pro dítě, musela k tomu mít souhlas soudu, protože nejde o „běžnou záležitost“, o které by mohl pěstoun rozhodnout sám. Tím se ale podání žádosti o pas odkládá.
>
> Dospěli jsme k závěru, že cestování dětí do ciziny dnes není ničím mimořádným, školní i rodinné výlety do zahraničí jsou běžné, takže souhlas soudu by neměl být vyžadován. Ministerstvo vnitra a Ministerstvo spravedlnosti po našem upozornění praxi změnilo, takže k podání žádosti o pas pro dítě stačí pěstounovi souhlas zákonného zástupce, případně potvrzení orgánu sociálně-právní ochrany dětí.
>
> *Případ obtěžování úřady kvůli problémovému jmenovci*
>
> Pan Jiří z Moravy zjistil, že v jiném okrese žije jeho jmenovec, který se navíc narodil ve stejný den. Dozvěděl se to od exekutora, který hledal toho druhého. Vše se vysvětlilo po kontrole občanského průkazu, protože pan Jiří má v rodném čísle za lomítkem jiné číslice, než jeho jmenovec. Jenže přicházeli další exekutoři a další vysvětlování. Jednou pana Jiřího dokonce zadržela policie, protože po jeho jmenovci bylo vyhlášeno celostátní pátrání. Vyvrcholilo to výzvou k odevzdání řidičského průkazu, protože mu měl být uložen zákaz řízení motorových vozidel na dobu 20 měsíců.
>
> Ukázalo se, že úředníci nezkontrolovali osobní údaje – když souhlasilo jméno a datum narození, jiná adresa je netrápila, říkali si, že se asi přestěhoval. Po našem zásahu se panu Jiřímu omluvili a slíbili, že si budou osobní údaje v registru obyvatel ověřovat pečlivěji.
>
> *Případ smlouvy po telefonu a nekalých obchodních praktik*
>
> Pan Václav dostal po telefonu nabídku na odběr potravinového doplňku. Byl přesvědčen, že se k pravidelnému odběru výrobku nezavázal, ale obchodní společnost trvala na tom, že po telefonu uzavřel kupní smlouvu, a požadovala po něm peníze. Pan Václav od smlouvy odstoupil a stěžoval si Státní zemědělské a potravinářské inspekci. Podle inspekce se ale o nekalé obchodní praktiky nejednalo.
>
> Po analýze nahrávek rozhovorů jsme dospěli k opačnému závěru a jednali jsme o tom s inspekcí. Trvali jsme na tom, že musí postupovat efektivně. Inspekce nakonec zahájila kontrolu obchodní společnosti, nekalé obchodní praktiky prokázala a přiměla společnost, aby vše napravila a jednala podle zákona.

### Zdravotnictví

V oblasti zdravotnictví lidé hledají pomoc ombudsmana především v souvislosti se zdravotním pojištěním nebo se stížnostmi na péči o zdraví. Dlouhodobě se věnujeme také problematice nezákonných sterilizací.

> *Případ úhrady pobytu v lázních*
>
> Pan Milan měl jet do lázní. Zdravotní pojišťovna schválila úhradu jeho pobytu. Vzhledem k tomu, že je kvůli mozkové příhodě omezen v pohyblivosti, požádal o úhradu pobytu své manželky jako průvodce. Zdravotní pojišťovna to však neschválila.
>
> Po naší výzvě pojišťovna znovu zhodnotila reálnou potřebu doprovodu pana Milana v lázních a přislíbila, že pobyt manželky uhradí.

### 
Práce a zaměstnanost

Zabýváme se postupem úřadu práce. Především jde o stížnosti na rozhodnutí o podpoře v nezaměstnanosti, o sankčním vyřazení z evidence uchazečů o zaměstnání či o rekvalifikaci. Šetříme ale i činnost inspektorátů práce, např. nedostatečné provedení kontroly zaměstnavatele apod.

> *Případ vyřazení z evidence úřadu práce*
>
> Pan Petr byl sankčně vyřazen z evidence úřadu práce, protože opožděně úřad informoval o lékařem vystavené dočasné neschopnosti. Přišel o podporu v nezaměstnanosti, zdravotní pojištění hrazené státem i možnost žádat o dávky pomoci v hmotné nouzi. Nepomohlo mu vysvětlení, že když šel od lékaře, byl už úřad práce zavřený, další den se tam jeho družka nedovolala a neschopenku proto na úřad odnesla až třetí pracovní den.
>
> Vytkli jsme úřadu práce, že měl posoudit míru závažnosti porušení povinností a zvážit, jestli je trest v podobě vyřazení z evidence přiměřený. Úřad práce trval na svém, ale pan Petr se nevzdal. S pomocí našich zpráv a argumentace se obrátil na soud a vyhrál. Soud sankční vyřazení z evidence úřadu práce zrušil.

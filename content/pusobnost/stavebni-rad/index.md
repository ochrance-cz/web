---
title: Stavební řád
headerColor: green
perex: Stavebnictví je druhou největší oblastí, kterou se ombudsman zabývá. Odbor stavebního řádu se však kromě stavebnictví věnuje také problematice životního prostředí, památkové péči, pohřebnictví, ale také ochraně před nadměrným hlukem nebo ochranou zvířat před týráním. Ročně řešíme asi 900 podnětů.
---

## Stavebnictví

Lidé nejčastěji hledají pomoc v souvislosti s umístěním a povolením stavby. Dalším velkým tématem je řízení o odstranění stavby a s tím související řízení o dodatečném povolení stavby. Zabýváme se například i stížnostmi na užívání stavby k jinému účelu, než k jakému je zkolaudovaná. Lidé si také stěžují na nečinnost stavebního úřadu při řešení havarijního stavu staveb.

> _Případ hluku z šachového klubu využívaného k plesům a svatbám_
>
> Pan Michal si stěžoval, že budova v sousedství dříve sloužila jako šachový klub, ale nyní jsou zde pořádány svatby, konference a plesy, což znamená velký provoz a hluk až do noci. Stavební úřad mu řekl, že je to v pořádku.
>
> Zjistili jsme však, že stavba byla zkolaudována k využívání jako šachový klub a také jako komplexní zařízení občanské vybavenosti. Jsme však toho názoru, stavbu šachového klubu nelze využívat ke všem činnostem, které lze zahrnout pod občanskou vybavenost. Účastníci kolaudačního řízení se totiž vyjadřovali pouze k záměru užívat stavbu ke hře šachů, nikoli k různým kulturním akcím. Stavební úřad s naším názorem nakonec souhlasil a zahájil řízení o změně užívání stavby. Lidé, kteří jsou stavbou dotčeni, budou moct v řízení uplatnit své námitky. Do vydání rozhodnutí pak stavební úřad omezil pořádání kulturních akcí.

## Životní prostředí

Oblast ochrany životního prostředí zahrnuje např. nakládání s vodami (budování kanalizací, studní či jiných vodních děl, vypouštění odpadních vod, realizace protipovodňových opatření aj.), ochranu před znečištěním ovzduší, ochranu lesů a zemědělského půdního fondu, řešíme problém skládek odpadů a také hornickou a báňskou činnost. K tématu životního prostředí řadíme i záležitosti související s myslivostí nebo rybolovem.

> _Případ zápachu, prachu a hluku z průmyslového podniku_
>
> Paní Markéta si stěžovala na dlouhodobé obtěžování hlukem, zápachem a prachem z linky na drcení skla. Zjistili jsme, že vzhledem k možným negativním dopadům na okolí, povolil stavební úřad provozovateli na 9 měsíců zkušební provoz, během kterého měla být provedena měření znečišťujících látek a hluku. Krajský úřad provozovateli vydal povolení k provozu zdroje znečištění. Stavební úřad pak zkušební provoz dvakrát prodloužil, aniž by ověřoval výsledky a bral v úvahu stížnosti lidí na hluk, zápach a prach.
>
> Vytkli jsme tyto skutečnosti stavebnímu úřadu a upozornili jsme ho, že měl věc projednat s krajským úřadem, do jehož působnosti spadá ochrana životního prostředí. Krajský úřad by mohl stanovit specifické podmínky a zhodnotit, jestli je vůbec možné zkušební provoz prodloužit. Po našem šetření nás paní Markéta informovala, že se situace výrazně zlepšila a provozovatel provádí opatření proti obtěžování okolí prachem a hlukem.

## Památková péče

Obracejí se na nás lidé, kteří vlastní domy v památkových zónách a rezervacích, když nesouhlasí s omezeními např. při rekonstrukcích a přestavbách. Zabýváme se také tématem chátrání památek a nedostatečné snahy vlastníků udržet památkově chráněné stavby v dobrém stavu. Vyskytují se i případy, kdy lidé nesouhlasí s tím, že má být odstraněna historická stavba, která není památkově chráněná.

## Pohřebnictví

Specifickou oblastí, kterou se zabýváme, je i pohřebnictví. Podívejte se na náš sborník – Pohřebnictví obsahující stanoviska ke konkrétním případům a odpovědi na nejčastější dotazy, s nimiž se ochránce při své činnosti na úseku pohřebnictví setkal.

> _Problém zrušení hrobu bez informování příbuzných_
>
> Sestra zesnulého při návštěvě hřbitova zjistila, že hrob jejího bratra a rodičů byl zrušen. Na jeho místě byla jen prázdná jáma bez pomníčku. Na správě hřbitova se dozvěděla, že hrob nechal zrušit její synovec a zpopelněné ostatky si odnesl. Na její dopisy a prosby o sdělení, kam ostatky přenesl, nereagoval.
>
> Nikdo dopředu neočekává, že se jednou dostane s příbuznými do sporu o hrob, přesto k tomu dochází. Jde o jeden z opakujících se problémů, kdy dojde ke zrušení hrobu proti vůli některých pozůstalých, aniž by byli informováni, kam byly zpopelněné ostatky přemístěny. Podle zákona o pohřebnictví totiž může s hrobovým místem nakládat výlučně jeho nájemce. Je jen na jeho úvaze, jestli bude v nájmu pokračovat, nebo ho ukončí a zpopelněné ostatky v urně a hrobové zařízení si odebere. Zákon nevyžaduje, aby se zrušením hrobu souhlasili ostatní příbuzní, ani není povinností nájemce či hřbitovní správy ostatní příbuzné informovat o zrušení hrobu.

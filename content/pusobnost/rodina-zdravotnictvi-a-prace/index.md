---
title: Ochrana práv dětí
illustration: orzp_tymove_foto_2.jpg
headerColor: null
perex: Lidé nejčastěji hledají pomoc s problémy v oblasti rodinného života,
  zejména když nejsou spokojeni s postupem orgánu sociálně-právní ochrany dětí.
  Tedy např. v situaci, kdy rodič brání druhému rodiči ve styku s dítětem, kdy
  hrozí odebrání dítěte z rodiny, kdy kolizní opatrovník v soudním řízení nehájí
  zájem dítěte. Věnujeme se ale i problematice náhradní rodinné péče a
  stížnostem na podmínky v zařízeních pro děti apod.
cta:
  title: Řešíte podobnou situaci a domníváte se, že vám ombudsman může pomoct?
---
Od 1. července 2025 chrání práva dětí dětský ombudsman. Poslanci ho teprve zvolí. Do té doby bude dětem pomáhat zástupce veřejného ochránce práv a ochránce práv dětí Vít Alexander Schorm a jeho tým. 

Dětský ombudsman se stará o naplňování práv dětí a mladých do 18 let v individuálních případech i na systémové úrovni, kdy sleduje a prosazuje práva dětí podle [Úmluvy o právech dítěte](https://www.e-sbirka.cz/sb/1991/104/0000-00-00?zalozka=text) i dalších mezinárodních smluv. 

V případech jednotlivých dětí dětský ombudsman prověřuje postup úřadů, zařízení a různých institucí a osob, které vykonávají veřejnou správu. Řeší stížnosti na orgány sociálně-právní ochrany dětí (OSPOD), poměry v zařízeních pro děti, průtahy v soudních řízeních ve věcech péče o dítě, špatně provedené kontroly ze strany České školní inspekce či nedobře vyměřené dávky určené dětem. Zaměřuje se také na některé činnosti ředitelů škol, školských poradenských zařízení nebo organizací doprovázející pěstouny a další.

Dětský ombudsman sleduje a prosazuje práva dětí také systémově. Má za úkol veřejně upozorňovat na problémy, které nepříznivě dopadají na děti. Měl by také doporučovat řešení a usilovat o jejich prosazení. K těmto účelům
bude sbírat data jak vlastními výzkumy a spoluprací s nejrůznějšími organizacemi a institucemi, tak i přímou komunikací s dětmi. S těmi se dětský ombudsman bude setkávat např. v zařízeních, kde žijí, v organizacích, ve kterých tráví volný čas či se například vzdělávají. Navíc bude mít také poradní orgán složený z dětí. 

Dětský ombudsman může vstoupit i do vybraných soudních řízení a hájit zájmy konkrétních dětí.

Pokud se na dětského ombudsmana obrátí dítě ve složité životní situaci, se kterou mu nebude moci přímo pomoci, vždy dítěti poradí a nasměruje nebo jeho věc může postoupit příslušnému orgánu. 

Dětský ombudsman bude spolupracovat s ombudsmanem. Budou třeba společně navštěvovat zařízení, kde žijí a tráví čas děti, a sledovat dodržování práv dětí s postižením. 

## Můžeme pomoci

Dětský ombudsman může prověřit činnost mnoha úřadů, zařízení, institucí a osob, které
vykonávají veřejnou správu. A to v případě, že rozhodují o právech a povinnostech jednotlivého dítěte, v jeho věci, nebo o něčem, co se práv dětí týká obecně. 

Mezi takové úřady, zařízení a osoby patří například:

* orgány sociálně-právní ochrany dětí (OSPOD)
* úřady práce, které rozhodují o dávkách pro dítě
* správy sociálního zabezpečení, které mohou rozhodovat třeba o sirotčím důchodu
* ředitelé škol a školských zařízení, například pokud rozhodují o přijetí, vyloučení nebo přestupu dítěte 
* školní inspekce, která prověřuje činnost škol a školských zařízení i na základě podnětů a stížností
* školská poradenská zařízení (speciálně pedagogická centra, pedagogicko-psychologické poradny), pokud vydávají zprávy a doporučení
* zdravotní pojišťovny, například pokud rozhodují o úhradě zdravotních služeb pro dítě z veřejného zdravotního pojištění
* různá zařízení pro děti (například zařízení pro děti vyžadující okamžitou pomoc, dětské domovy, diagnostické a výchovné ústavy)
* krajské úřady, které rozhodují o odvolání v různých správních řízeních nebo vyřizují stížnosti ve zdravotnictví
* ministerstva, často například Ministerstvo práce a sociálních věcí v případech dávek a důchodů nebo Ministerstvo vnitra v případech dětí, které žádají o azyl, dočasnou ochranu kvůli válce na Ukrajině
  nebo jiné povolení pobytu, případně jsou s rodiči v některém ze zařízení pro cizince
* předsedové soudů při výkonu státní správy, tedy pokud vyřizují stížnosti na průtahy v soudním řízení nebo na nevhodné chování soudců a soudních úředníků
* obce a kraje při zajišťování podmínek pro vzdělávání dětí, sociálních služeb pro děti a rodiny s dětmi 
* a mnoho dalších

###  Příklady řešených problémů

> *Umístění dívky do krizového zařízení pro děti*
>
> 14letá Jana byla na návrh OSPOD umístěna do krizového zařízení pro děti. Napsala nám, že neví, proč v zařízení je, jak dlouho v něm bude, proč byla odebrána z péče otce. Během převozu autem po ní navíc soudní vykonavatel požadoval, aby měla celou dobu ruce na klíně.
>
> Vytkli jsme OSPOD, že s dívkou nekomunikoval lépe a vše jí nevysvětlil, že nezjišťoval, jestli by nemohla být v péči někoho z příbuzných, a kritizovali jsme i to, že OSPOD nezasáhl proti necitlivému jednání soudního vykonavatele. OSPOD poučil své pracovníky, vyjasnil si se soudním vykonavatelem přístup k dítěti a začal s Janou intenzivně komunikovat.
>
> *Chlapec díky nám dostal správný příspěvek na úhradu potřeb dítěte*
>
> Tomáš dostával příspěvek na úhradu potřeb dítěte snížený o soudem určené výživné. V září soud otci výživné zpětně snížil, a to od srpna. Úřad práce příspěvek v důsledku snížení výživného přepočítal, ale zvýšil ho až od října (to rozsudek o snížení výživného nabyl právní moci). Na základě našeho upozornění úřad práce uznal chybu a Tomášovi přiznal a doplatil zvýšený příspěvek na úhradu potřeb již od srpna.
>
> *Pomohli jsme čtrnáctiletému chlapci, aby se ho OSPOD zastal v probíhajícím soudním řízení*
>
> Adam se odmítal pravidelně stýkat se svým otcem bez přítomnosti někoho jiného. Vyčítá otci, že opustil rodinu a víc než dva roky se nezajímal o něj ani jeho mladšího bratra. Tento postoj zastává již pět let. Nic na něm nezměnila ani dlouhodobá spolupráce s různými odborníky a pravidelně probíhající styky v přítomnosti babičky. Naopak. Adam uvedl, že *„už má všeho dost a ať ho všichni nechají bejt“*. Soud přesto na žádost otce nařídil, že se musí s otcem stýkat bez přítomnosti babičky a nechat se vyšetřit u soudní znalkyně. Adama u soudu zastupoval OSPOD jako kolizní opatrovník. Přestože si myslel, že by soud již neměl chlapce nutit do další spolupráce s odborníky ani k pravidelnému kontaktu s otcem, proti jeho rozhodnutí se neodvolal.
>
> Případ jsme projednali s OSPOD, který ihned uznal svou chybu. Následoval proto naše doporučení, aby ji napravil. Připojil se k odvolání matky a zdůraznil Adamův hlas v odvolacím řízení. Zároveň se snažil obnovit Adamovu důvěru v systém – vysvětlil mu proto, že se ho zastal. Vedoucí OSPOD také poučila ostatní pracovníky a změnila vnitřní pravidla pro výkon kolizního opatrovnictví. OSPOD by tak napříště měl více zdůrazňovat přání dětí.

## Nemůžeme pomoci

Dětský ombudsman dítěti nemůže přímo pomoci v soukromých věcech, například ve sporech s jinými lidmi (v rodině, mezi spolužáky, v zaměstnání) nebo s firmami (třeba kvůli půjčce nebo nákupu). Nemůže ani změnit soudní rozhodnutí nebo ovlivnit trestní řízení.

Na dětského ombudsmana se může obrátit každé dítě, a to i bez vědomí rodičů. Stejně tak mu můžou napsat i dospělí ve věcech dítěte. Podněty přijímáme také v českém znakovém jazyce.

## Jak kontaktovat dětského ombudsmana

* [deti@ochrance.cz](mailto:deti@ochrance.cz)
* [](https://portal.ochrance.cz/Submissions/AddChild)[online portál](https://portal.ochrance.cz/Submissions/AddChild)
* [](<>)542 542 888 (v pracovní dny od 8:00 do 16:00) 
* osobně v pondělí a ve středu od 8:00 do 16:00 na Údolní 39, 602 00 v Brně 
* dopisem na stejnou adresu 

Informace (nejen) pro děti najdete na [deti.ochrance.cz](https://deti.ochrance.cz/) a v našich informačních letácích[](<>)

* [Dětský ombudsman aneb ochránce práv dětí: co dělá a co ne?](https://www.ochrance.cz/letaky/detsky-ombudsman/detsky-ombudsman.pdf)
* [](https://www.ochrance.cz/letaky/detsky-ombudsman-zvlastni-opravneni/detsky-ombudsman-zvlastni-opravneni.pdf)[Dětský ombudsman: pomáhá i jinak (zvláštní oprávnění)](https://www.ochrance.cz/letaky/detsky-ombudsman-zvlastni-opravneni/detsky-ombudsman-zvlastni-opravneni.pdf)

---
title: Statut Kanceláře veřejného ochránce práv a ochránce práv dětí
---
<p>Podle § 25 odst. 3 zákona č. 349/1999 Sb., o veřejném ochránci práv a o ochránci práv dětí, ve znění pozdějších předpisů (dále jen „zákon") vydává veřejný ochránce práv tento statut. Před vydáním statut projednal se svým zástupcem, který zastupuje v plném rozsahu ochránce práv dětí.</p>
<h2>čl. I</h2>
<p>(1) Kancelář veřejného ochránce práv a ochránce práv dětí (dále jen „Kancelář") plní v souladu s § 25 odst. 1 zákona úkoly spojené s odborným, organizačním a technickým zabezpečením činnosti veřejného ochránce práv (dále jen „VOP"), ochránce práv dětí(dále jen „DO") a jejich zástupce.</p>
<p>(2) Kancelář je organizační složkou státu podle § 3 zákona č. 219/2000 Sb., o majetku České republiky a jejím vystupování v právních vztazích, ve znění pozdějších předpisů (dále jen „zákon č. 219/2000 Sb.“).</p>
<p>(3) Kancelář je v hospodářských, pracovněprávních a dalších vztazích v rámci § 25 odst. 1 zákona oprávněna jménem státu jednat, nabývat práv a zavazovat se.</p>
<p>(4) Kancelář hospodaří s rozpočtovými prostředky samostatné kapitoly státního rozpočtu.</p>
<p>(5) Sídlem Kanceláře je Brno, Údolní 39, 602 00.</p>
<h2>čl. II</h2>
<p>(1) V čele Kanceláře je vedoucí Kanceláře, kterého jmenuje a odvolává a o jehož pracovněprávních věcech rozhoduje VOP po projednání s DO a s jejich zástupcem. Svou činnost vykonává vedoucí Kanceláře v souladu s vnitřními řídícími akty VOP a DO a jim za ni odpovídá. VOP může na přechodné období pověřit vedením Kanceláře některého z jejích zaměstnanců.</p>
<p>(2) Vedoucí Kanceláře jedná jménem Kanceláře a zastupuje ji navenek. Plní podle zákona č. 219/2000 Sb. funkci vedoucího organizační složky státu. Ve věcech nakládání s majetkem postupuje v souladu s tímto zákonem.</p>
<p>(3) Vedoucí Kanceláře plní podle zvláštních předpisů vůči zaměstnancům Kanceláře funkci statutárního orgánu zaměstnavatele a je nadřízeným všech zaměstnanců Kanceláře.</p>
<h2>čl. III</h2>
<p>Podrobnosti o organizační struktuře Kanceláře a o oprávněních a působnosti jednotlivých organizačních útvarů a zaměstnanců Kanceláře upravuje Organizační řád, který je přílohou tohoto Statutu. Organizační řád vydává VOP. Pro plnění svých zákonných úkolů vydávají VOP a DO metodické pokyny, které upravují postupy zaměstnanců Kanceláře. Ostatní vnitřní řídící akty Kanceláře vydává vedoucí Kanceláře. Podrobnosti upraví Metodický pokyn VOP k systému vnitřních řídících aktů VOP, DO a vedoucího Kanceláře.</p>
<h2>čl. IV</h2>
<p>(1) VOP, DO a jejich zástupce při výkonu svých působností vzájemně spolupracují, vyměňují si informace a svoji činnost koordinují.</p>
<p>(2) Případné spory mezi nimi vzniklé v této souvislosti řeší dohodou.</p>
<h2>čl. V</h2>
<p>(1) VOP pověřuje vedoucího Kanceláře k poskytování informací podle zákona č. 106/1999 Sb., o svobodném přístupu k informacím, ve věcech, které se týkají působnosti VOP vyplývající ze zákona.</p>
<p>(2) Podrobnosti stanoví vnitřní řídící akt vedoucího Kanceláře.</p>
<h2>čl. VI</h2>
<p>Tento statut nabývá účinnosti dnem 1. července 2025. Současně se ruší Statut Kanceláře ze dne 1. března 2013.</p>
<p>V Brně dne 1. července 2025</p>
<p>JUDr. Stanislav Křeček</p>

<!DOCTYPE html>
<html>
<head>
  <meta charset="utf-8">
  <title>Výroční zpráva za rok 2008</title>
</head>
<body><h2><a name="_Toc192576154"></a><a name="_Toc192317778"></a>Výroční zpráva za&nbsp;rok&nbsp;2008 o&nbsp;poskytování informací&nbsp;podle zákona č.&nbsp;106/1999&nbsp;Sb., o&nbsp;svobodném přístup k&nbsp;informacím<p></p></h2><p>Kancelář veřejného ochránce práv, která je povinným subjektem podle zákona č.&nbsp;106/1999&nbsp;Sb., o&nbsp;svobodném přístupu k&nbsp;informacím, obdržela a&nbsp;vyřídila v&nbsp;roce&nbsp;2008 <b>celkem 10&nbsp;žádostí</b> o&nbsp;poskytnutí informace. Všechny byly doručeny písemně či&nbsp;elektronickou poštou</p><p>V&nbsp;<b>sedmi</b> případech byla informace poskytnuta (převažovaly dotazy na&nbsp;zákonné vymezení působnosti ochránce, žádosti o&nbsp;výpisy z&nbsp;evidence došlých podání, dotazy na&nbsp;zobecněné výsledky šetření ochránce atp.). Vyžádané informace byly podány v&nbsp;požadovaném rozsahu, úplně a&nbsp;ve&nbsp;lhůtě stanovené zákonem, ze&nbsp;strany žadatelů nebyl podán žádný opravný prostředek</p><p>Ve <b>třech</b> případech nebyla informace poskytnuta (tzn.&nbsp;žádost byla odmítnuta s&nbsp;odkazem na&nbsp;dodržování právních předpisů). Vždy šlo o&nbsp;žádosti o&nbsp;nahlédnutí či&nbsp;poskytnutí spisové dokumentace vedené k&nbsp;jednotlivým šetřením veřejného ochránce práv.&nbsp; </p><p>V&nbsp;prvém z&nbsp;těchto případů byla podána stížnost podle ust. §&nbsp;16a zákona a&nbsp;po&nbsp;potvrzujícím rozhodnutí o&nbsp;odmítnutí žádosti ze&nbsp;strany nadřízeného orgánu byla ze&nbsp;strany žadatele o&nbsp;informaci podána správní žaloba, kterou následně odmítl Krajský soud v&nbsp;Brně (Usnesení Krajského soudu v&nbsp;Brně ze&nbsp;dne 21.&nbsp;10.&nbsp;2008, sp. zn. 29&nbsp;Ca 125/2008-24). Soud ve&nbsp;svém usnesení mimo jiné uvedl: <i>„(…) Podle krajského soudu v&nbsp;dané věci žaloba postrádá vylíčení jakýchkoli individualizovaných skutkových okolností, pro které považuje žalobce napadené rozhodnutí za&nbsp;nezákonné, resp. nicotné. Žalobce v&nbsp;žalobě provedl výčet právních předpisů, s&nbsp;nimiž je napadené rozhodnutí podle jeho názoru v&nbsp;rozporu, neuvedl však z&nbsp;jakých konkrétních skutkových důvodů tento rozpor shledává. Soud má proto vzhledem ke&nbsp;shora citované judikatuře Nejvyššího správního soudu, s&nbsp;níž se ztotožňuje, za&nbsp;to, že&nbsp;žaloba neobsahuje řádný žalobní bod, přičemž tento nedostatek je nedostatkem neodstranitelným.(...) </i>V&nbsp;souvislosti s&nbsp;tímto soudním řízením nevznikly Kanceláři žádné náklady.&nbsp;</p><p>Na druhý případ odmítnutí žádosti o&nbsp;poskytnutí informace nahlédnutím do&nbsp;spisové dokumentace reagoval žadatel odvoláním. Nadřízený orgán (vedoucí Kanceláře) v&nbsp;tomto případě prvoinstanční rozhodnutí potvrdil</p><p>Na třetí případ odmítnutí poskytnutí informace žadatel dále nereagoval.</p>
</body></html>

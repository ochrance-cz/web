---
title: "Ombudsman Pavel Varvařovský rezignoval"
oldUrl: "src/www.ochrance.cz/aktualne/tiskove-zpravy-2013/ombudsman-pavel-varvarovsky-rezignoval"
date: 2013-12-20
perex: "<p>K dnešnímu dni ukončil JUDr. Pavel Varvařovský své působení jako veřejný ochránce práv. Do zvolení nového ombudsmana (mělo by se tak stát do 60 dnů) bude jeho činnost v plném rozsahu a se všemi oprávněními vykonávat zástupce veřejného ochránce práv JUDr. Stanislav Křeček.</p>"
---

<!-- imported from the old website -->

<p>Za tři roky, po které JUDr. Varvařovský zastával post ombudsmana, se na něj obrátili občané s 26 000 stížnostmi. K největšímu nárůstu došlo v roce 2012, kdy se počet přijatých stížností meziročně zvýšil o celou pětinu.</p><p>V případě zjištěných pochybení na straně úřadů se mu v drtivé většině případů podařilo zajistit nápravu, neuspěl pouze v 59 případech. </p><p>V rámci každoročně předkládaných zpráv o své činnosti adresoval ochránce Poslanecké sněmovně celkem 26 legislativních doporučení. Zatímco první z nich byla vyslyšena poměrně rychle, další už zákonodárci nerealizovali. Ve dvou případech k doporučované nápravě došlo až zásahem Ústavního soudu (loterijní zákon a s-Karta). </p><p>Na začátku svého funkčního období JUDr. Varvařovský akcentoval 3 věci, kterých by rád dosáhl:</p><p>1. <strong>posílit oprávnění ochránce o možnost podávat v závažných případech ve správním soudnictví tzv. žalobu k ochraně veřejného zájmu</strong>: Od 1. ledna 2012 ochránce tuto pravomoc má. Využil ji zatím jednou v případě fotovoltaické elektrárny v Moldavě.</p><p>2. <strong>rozšířit přístup ochránce k Ústavnímu soudu</strong>: původně mohl ochránce podávat návrhy pouze na zrušení podzákonných předpisů (obvykle obecní vyhlášky). V řadě evropských zemí má přitom ombudsman právo napadnout u Ústavního soudu i zákon. Ačkoli k takovému rozšíření pravomoci ochránce nedošlo, od 1. ledna 2013 může ochránce nově vstupovat do řízení u Ústavního soudu jako vedlejší účastník, a to i v případě řízení o zrušení zákonů. Tohoto oprávnění ochránce pravidelně využívá.</p><p>3. <strong>zakotvit veřejného ochránce práv v Ústavě</strong>: tento cíl se naplnit nepodařilo.</p><p>K největším úspěchům ombudsmana Pavla Varvařovského se dá počítat <strong>změna právní úpravy sirotčích důchodů</strong>, o kterou usiloval už první ombudsman Otakar Motejl, změna zákona, který posouval nárok na <strong>podporu v nezaměstnanosti</strong>, pokud zaměstnanci náleží odstupné, bez ohledu na to, jestli bylo vyplaceno. Ačkoli jeho soustavná kritika <strong>veřejné služby</strong> a <strong>s-Karty</strong> nepřinesla přímou odezvu na straně zákonodárců, dostaly se tyto záležitosti nakonec k Ústavnímu soudu a ten je v souladu s názorem ochránce zrušil. Podobně tomu bylo i v případě <strong>loterijního zákona</strong> a boje ombudsmana za právo obcí regulovat hazard na svém území.</p><p><img src="https://www.ochrance.cz/uploads/RTEmagicC_VOP-a-ZVOP.jpg.jpg" alt="" style="BORDER-BOTTOM-COLOR: ; BORDER-TOP-COLOR: ; PADDING-RIGHT: 10px; FLOAT: left; BORDER-RIGHT-COLOR: ; BORDER-LEFT-COLOR: " title="" height="385" width="402" /><em>Rozloučení ombudsmana Pavla Varvařovského s jeho zástupcem Stanislavem Křečkem</em></p>

---
title: "Nezajištění bezbariérového přístupu paraplegickému studentovi do univerzitní budovy bylo diskriminační, rozhodl soud"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/nezajisteni-bezbarieroveho-pristupu-paraplegickemu-studentovi-do-univerzitni-budovy-bylo-di/"
date: 2018-03-16
perex: "<p>Podle Evropského soudu pro lidská práva je absence přístupu do univerzitní budovy pro imobilní studující porušením jejich práva na vzdělání.</p>"
---

<!-- imported from the old website -->

<p>Evropský soud pro lidská práva se v lednu letošního roku zabýval případem Enver Şahin vs. Turecko. Pan Şahin se na soud obrátil kvůli tomu, že mu jakožto paraplegikovi univerzita nezajistila bezbariérový přístup. Pan Şahin utrpěl v roce 2005 vážné zranění, následkem kterého u něho došlo k úplnému ochrnutí dolní poloviny těla. V té době studoval v prvním ročníku na technické fakultě univerzity v Turecku, kvůli zranění však musel studium přerušit. Po nějaké době se pan Şahin rozhodl, že chce studium dokončit. Požádal proto vedení univerzity, aby provedlo potřebné úpravy k zajištění bezbariérového přístupu do fakultních prostor. Vedení jeho návrh odmítlo z důvodu omezeného rozpočtu a nemožnosti provést takové úpravy v přijatelném časovém období. Namísto toho vedení panu Şahinovi nabídlo, že zajistí osobu, která by mu v prostorách fakulty asistovala. S tímto návrhem pan Şahin nesouhlasil, neboť přítomnost takové osoby by narušovala jeho soukromí a omezila jeho nezávislost. Obrátil se na místní soudy, u kterých ovšem neuspěl. V roce 2012 se tak se stížností obrátil na Evropský soud pro lidská práva ve Štrasburku. Ve stížnosti uvedl, že kvůli odmítnutí univerzity zajistit bezbariérový přístup přišel o možnost studium dokončit.</p> <p>Evropský soud pro lidská práva (dále „ESLP“) ve svém rozsudku připomněl, že podstatou Evropské úmluvy o ochraně lidských práv (dále „Úmluvy“) je respekt k lidské důstojnosti a svobodě. Pro osoby s postižením je proto velice důležitá každá možnost, kdy mohou plně rozvinout smysl pro vlastní důstojnost a hodnotu a žít nezávislý život. </p> <p>Návrh fakulty poskytnout panu Şahinovi osobu k asistenci nevycházel podle ESLP z jeho skutečných potřeb a možného dopadu takového řešení na jeho důstojnost a nezávislost.  Tento návrh tak podle ESLP nezohledňoval právo pana Şahina na samostatný a nezávislý život. ESLP dále uvedl, že univerzita a místní soudy se měly ujistit, že právo pana Şahina na vzdělání bude nadále zachováno. Mělo se nalézt takové řešení, které by umožnilo panu Şahinovi studium dokončit, a to za takových podmínek, které se nejvíce přibližují podmínkám studentů bez postižení. ESLP proto rozhodl, že došlo k porušení článku 2 (právo na vzdělání) a článku 14 (zákaz diskriminace) Úmluvy.</p> <p>Více informací zde:</p> <a title="Otevření do nového okna" href="http://www.humanrightseurope.org/2018/01/european-court-rules-against-turkey-in-paraplegic-students-university-access-human-rights-dispute/" target="_blank">http://www.humanrightseurope.org/2018/01/european-court-rules-against-turkey-in-paraplegic-students-university-access-human-rights-dispute/</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />

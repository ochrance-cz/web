---
title: "Muslimské dívky se musí účastnit povinné školní výuky plavání společně s chlapci, rozhodl soud"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2017/muslimske-divky-se-musi-ucastnit-povinne-skolni-vyuky-plavani-spolecne-s-chlapci-rozho/"
date: 2017-03-01
perex: "<p>Evropský soud pro lidská práva ve svém rozsudku z 10. ledna 2017 jednomyslně rozhodl, že švýcarské úřady neporušily právo na náboženskou svobodu, když odmítly udělit dvěma muslimským dívkám výjimku z povinných hodin plavání. Rodiče obou dívek požadovaly, aby se dívky nemusely plavání účastnit z důvodu přítomnosti chlapců. Společné hodiny plavání totiž podle nich odporují jejich náboženskému přesvědčení.</p>"
---

<!-- imported from the old website -->

<p>Evropský soud pro lidská práva se zabýval případem Osmanoglu a Kocabas proti Švýcarsku. Švýcarsko-turečtí občané Aziz Osmanoglu a Sehabat Kocabas odmítli v roce 2010 poslat svoje dcery (ročníky 1999 a 2001) do povinných školních kurzů plavání, protože probíhají společně s chlapci. Povinnou účast svých dcer na této výuce považovali rodiče za narušení svého náboženského přesvědčení. Jejich víra totiž nedovoluje, aby se jejich dcery účastnily smíšených plaveckých kurzů, a žádali tak pro dívky z těchto hodin osvobození z náboženských důvodů. Výjimku z účasti na povinné školní výuce lze ovšem žádat v případě dosažení věku puberty, což v té době dívky nesplňovaly. Škola přesto nabídla rodičům dívek kompromisní řešení – <a name="_GoBack"></a>dívky dostaly například možnost nosit během plaveckých kurzů tzv. burkini (tedy speciální plavecký oděv, který zahaluje celé tělo). Navzdory tomu ovšem dívky na plavecké hodiny stále nedocházely a švýcarské úřady proto rodičům udělily pokutu ve výši zhruba 1 300 eur za porušení rodičovských povinností. Rodiče se v roce 2011 obrátili na místní soud kvůli porušení práva na svobodu vyznání a víry. Soud však jejich námitky zamítl a dal za pravdu švýcarským úřadům. V roce 2012 se rodiče dívek odvolali k soudu vyšší instance, který však dospěl ke stejnému rozhodnutí. </p> <p>Se svým případem se nakonec obrátili na Evropský soud pro lidská práva ve Štrasburku. Ten v lednovém rozsudku sice uvedl, že k určitému zásahu do práva na svobodu náboženského vyznání skutečně došlo, nicméně o přímé porušení tohoto práva se nejedná. Soud zdůraznil, že škola hraje v procesu sociální integrace zásadní roli, a to především pro děti zahraničního původu. Pro jejich úspěšnou integraci je proto důležité, aby se účastnily veškeré školní výuky. Zájem na jejich úspěšném začlenění do společnosti má tak přednost před přáním jejich rodičů, aby se dívky nemusely určité výuky účastnit. Soud tak rozhodl, že švýcarské úřady odmítnutím udělení výjimky nijak nepochybily.</p> <p>Rozhodnutí soudu zatím nemusí být konečné, do tří měsíců od rozsudku lze totiž podat odvolání.</p> <p>Více podrobností o případu zde:</p> <a title="Otevření do nového okna" href="http://hrwf.eu/switzerlandeuropean-court-the-european-court-rejects-the-exemption-of-muslim-girls-from-compulsory-mixed-swimming-lessons/" target="_blank">http://hrwf.eu/switzerlandeuropean-court-the-european-court-rejects-the-exemption-of-muslim-girls-from-compulsory-mixed-swimming-lessons/</a> 

---
title: "Ochránkyně zveřejnila zprávu z loňské návštěvy zařízení pro zajištění cizinců"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2015/ochrankyne-zverejnila-zpravu-z-lonske-navstevy-zarizeni-pro-zajisteni-cizincu/"
date: 2015-09-29
perex: "<p></p>"
---

<!-- imported from the old website -->

<p>Ve dnech 13. – 14. října 2014 provedla veřejná ochránkyně práv, coby národní preventivní mechanismus, systematickou návštěvu Zařízení pro zajištění cizinců Bělá – Jezová. Zjistila, že podmínky pro pobyt dětí v zařízení nejsou v souladu s požadavky čl. 3 Úmluvy o ochraně lidských práv a základních svobod a nejsou rovněž slučitelné s principem nejlepšího zájmu dítěte ve smyslu čl. 3 Úmluvy o právech dítěte. Ve zprávě z návštěvy zařízení ochránkyně poukázala na skutečnost, že zařízení svým režimem a podobou připomíná spíše vězení a je proto zcela nevhodné pro výkon zajištění rodin s dětmi. Doporučila proto odpovědným orgánům, aby rodiny s dětmi nebyly v zařízení umisťovány. </p><p>Ochránkyně adresovala odpovědným orgánům (Správa uprchlických zařízení MV ČR, Policie ČR, Zdravotnické zařízení MV ČR) řadu dalších doporučení (příprava cizinců na opuštění zařízení, zkulturnění návštěvních místností, přehodnocení přístupu k plošnému poutání cizinců, aj.) s cílem zlepšit celkové podmínky zajištěných cizinců a zacházení s nimi, a tím i předcházet napětí a nepokojům v zařízení. </p><p>Vzhledem k tomu, že odpovědné orgány ani po opakované výzvě některým doporučením ochránkyně nevyhověly, přistoupila ochránkyně k sankčnímu vyrozumění Ministerstva vnitra ČR. Zpráva z návštěvy zařízení, včetně navazující komunikace s odpovědnými orgány, je dostupná <a href="/ochrana-osob-omezenych-na-svobode/zarizeni/zarizeni-pro-cizince/" target="_blank">zde</a>. </p><p>O<a name="_GoBack"></a>chránkyně si je vědoma toho, že s ohledem na současnou migrační vlnu může být obtížné až nemožné některá doporučení naplňovat. V žádném případě však nelze tolerovat zacházení s cizinci porušující čl. čl. 3 Úmluvy (zákaz špatného zacházení). Shodně ochránkyně posuzuje zacházení s dalšími ohroženými skupinami obyvatel (viz nedávné návštěvy domovů pro seniory, neregistrovaných zařízení, či léčeben dlouhodobě nemocných). Zprávu o činnosti národního preventivního mechanismu pro rok 2014 si můžete přečíst <a href="/uploads-import/ochrana_osob/Zpravy-vyrocni/NPM-2014_CZ_ENG.pdf" target="_blank">zde</a>.</p>

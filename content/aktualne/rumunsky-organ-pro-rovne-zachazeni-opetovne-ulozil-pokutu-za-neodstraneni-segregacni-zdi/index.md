---
title: "Rumunský orgán pro rovné zacházení opětovně uložil pokutu za neodstranění segregační zdi"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2020/rumunsky-organ-pro-rovne-zachazeni-opetovne-ulozil-pokutu-za-neodstraneni-segregacni-zdi/"
date: 2020-04-01
perex: "<p>Rumunská Národní rada pro boj proti diskriminaci (CNCD) dlouhodobě usiluje o odstranění zdi kolem romského sídliště ve městě Baia Mare.</p>"
---

<!-- imported from the old website -->

<p>Rumunská Národní rada pro boj proti diskriminaci (Consiliul National pentru Combaterea Discriminarii, dále v textu „CNCD“) rozhodla v lednu 2020 o uložení pokuty městu Baia Mare za to, že dosud nenařídilo demolici místní segregační zdi.</p> <p>V roce 2011 nechal starosta města Baia Mare postavit téměř 100 metrů dlouhou a 2 metry vysokou betonovou zeď, která odděluje hlavní silnici města od sídliště s místní romskou komunitou. Důvodem pro stavbu zdi byla podle starosty obava o bezpečnost romských dětí, které si u silnice často hrály.</p> <p>Případem se v roce 2011 začala zabývat CNCD, která dospěla k závěru, že stavba zdi porušuje rumunský antidiskriminační zákon a rovněž porušuje právo na lidskou důstojnost. CNCD proto udělila městu pokutu přibližně 1500 eur a doporučila zeď odstranit. Vedení města s rozhodnutím nesouhlasilo a obrátilo se na soud, který dal městu za pravdu a rozhodnutí CNCD zrušil. Rozsudek následně potvrdil odvolací soud. </p> <p>O případu pak v roce 2015 rozhodoval kasační soud, který předchozí rozsudky soudů zvrátil a rozhodl, že stavba zdi byla diskriminační a město musí pokutu zaplatit. V roce 2017 udělila CNCD městu další pokutu, protože město zeď stále neodstranilo. Případ se následně znovu dostal před místní soudy, které rozhodnutí CNCD potvrdily. </p> <p>Navzdory opakovaně uloženým sankcím a rozsudkům soudů však město demolici zdi dosud nenařídilo. CNCD se proto případem opět zabývala a v lednu letošního roku rozhodla o udělení další pokuty. Případ CNCD nadále monitoruje.</p> <p> </p> <p>Informace o případu zde:</p> <a href="https://www.equalitylaw.eu/downloads/5085-romania-new-sanction-issued-by-the-nccd-for-the-segregation-wall-in-baia-mare-73-kb" target="_blank">https://www.equalitylaw.eu/downloads/5085-romania-new-sanction-issued-by-the-nccd-for-the-segregation-wall-in-baia-mare-73-kb</a>

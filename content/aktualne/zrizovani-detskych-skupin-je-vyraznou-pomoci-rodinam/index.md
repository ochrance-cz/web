---
title: "Zřizování dětských skupin je výraznou pomocí rodinám"
tags:
  - Tisková zpráva
oldUrl: "/aktualne/tiskove-zpravy-2014/zrizovani-detskych-skupin-je-vyraznou-pomoci-rodinam"
date: 2014-03-25
perex: "<p>Veřejná ochránkyně práv podporuje přijetí vládního návrhu zákona o poskytování služby péče o dítě v dětské skupině. Dětské skupiny, jak je definuje a upravuje návrh (Sněmovní tisk  82/0), kterým se poslanci začnou zabývat ve středu 26. 3., přinášejí rodinám možnost dostupné služby péče o děti. Přijetí takto koncipovaného zákona umožní naplnit záměr vlády podporovat rychlejší návrat pečujících rodičů do zaměstnání a umožnit sladění pracovního a rodinného života rodičů s malými dětmi. </p>"
---

<!-- imported from the old website -->

<p>Desetitisíce rodičů v současné době nemají možnost umístit dítě do mateřské školky, protože jejich kapacity už několik let zdaleka nedostačují. Školky zřizované obcemi a kraji mají přitom jen omezené možnosti flexibilně měnit kapacitu školky v návaznosti na aktuální poptávku. Soukromé školky, kde se měsíční úhrada pohybuje v řádu mnoha tisíců Kč, jsou pro většinu rodin finančně nedostupné. </p><p><em>„Rodiny s malými dětmi jsou ohroženy chudobou. Jestliže se rodič nemůže uplatnit na trhu práce, je tím negativně ovlivněna sociální situace celé rodiny. Velmi častým důvodem je přitom právě nedostupnost služby péče o dítě. Dokládá to i nízké uplatnění žen ve věku 20-40 let na trhu práce v České republice,“</em> upozorňuje veřejná ochránkyně práv. Podporuje proto urychlené přijetí zákona, který umožní i zaměstnavatelům zřizovat dětské skupiny. Rodičům se tím usnadní udržení kontaktu s pracovním prostředím a postupný rychlejší návrat do zaměstnání, aniž by museli rezignovat na svou rodičovskou roli. </p><p>Kancelář veřejného ochránce práv má přímé zkušenosti s dětskou skupinou jako službou zaměstnancům. Její zřízení v září 2012 umožnilo zapojení do pilotního projektu MPSV. Čtvrtina zaměstnanců Kanceláře spadá do věkové skupiny 25-31 let a vzhledem k mladému věku stabilně 20 – 25 zaměstnanců čerpá mateřskou, resp. rodičovskou dovolenou. Rovněž zaměstnanci Kanceláře se dlouhodobě potýkají s problémem umístění svých dětí do školek a negativní důsledky tohoto stavu pociťovala i Kancelář v podobě ztráty odborných kompetencí zaměstnanců. Dětská skupina s kapacitou 6 míst umožnila dřívější návrat do zaměstnání rodičům, kterým se nepodařilo umístit dítě do běžné školky.</p><p><em>„Dětská skupina je služba, ze které profitují všechny strany – rodiče mohou skloubit rodinný a pracovní život, děti mají zajištěnu péči, zaměstnavatel nepřichází dlouhodobě o kvalitní zaměstnance, zvyšuje se zaměstnanost, stát méně vyplácí na dávkách a více získává na daních. Proto navrhovaný zákon považuji za dobrou a prospěšnou věc,“</em> dodává veřejná ochránkyně práv.</p><p><img src="https://www.ochrance.cz/uploads/RTEmagicC_detska-skupina.jpg.jpg" height="468" width="623" alt="" /></p><p>Dětská skupina v Kanceláři veřejného ochránce práv</p>

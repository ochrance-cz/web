---
title: "Stavební úřady jednají dlouho a nejsou dostatečně „akční“"
oldUrl: "src/www.ochrance.cz/aktualne/tiskove-zpravy-2016/stavebni-urady-jednaji-dlouho-a-nejsou-dostatecne-akcni"
date: 2016-12-15
perex: "<p>V letošním roce výrazně stoupl počet podnětů z oblasti územního plánování a stavebního řádu. Za jedenáct měsíců letošního roku řešil zástupce ombudsmanky už 575 podnětů k činnosti stavebních úřadů, což je o čtvrtinu víc než za celý loňský rok. Lidé si mnohem častěji ověřují, jestli je postup stavebního úřadu v pořádku, brání se proti jeho rozhodnutí nebo namítají nečinnost úřadu.</p>"
---

<!-- imported from the old website -->

<p>Největší podíl tvoří stížnosti týkající se povolování a užívání stavby, tj. rozhodování o umístění stavby, stavebního povolení, kolaudace a užívání stavby v souladu s kolaudací. Velmi výrazně pak stoupá počet stížností týkajících se černých staveb. </p> <p>Z analýzy podnětů za posledních pět let vyplývá, že 88 % šetření končí zjištěním pochybení na straně stavebního úřadu, tj. pouze 1-2 šetřené případy z deseti jsou v pořádku a postupu stavebního úřadu nelze nic vytknout. Částečně to lze přičítat složitosti řízení, kdy neexistují „univerzální“ rozhodnutí, každé řízení je specifické a každý ze 717 stavebních úřadů v České republice si s ním musí sám poradit v intencích právních předpisů. Není bez zajímavosti, že za 16 let existence ombudsmana v České republice se najde jen 106 stavebních úřadů, jejichž činnost nebyla zmíněna či zpochybněna v žádném podnětu veřejnému ochránci práv. Znamená to, že šest z každých sedmi stavebních úřadů v České republice svou činností alespoň jednou vyvolalo potřebu lidí obrátit se na ombudsmana.</p> <p>Na druhou stranu je třeba uvést, že prakticky vždy se podaří pochybení stavebního úřadu napravit a přesvědčit ho, aby chybnou praxi změnil. V uplynulých pěti letech jen ve 30 případech stavební úřad trval na svém postupu a pochybení nenapravil. </p> <p>Nejčastěji zjišťovanými pochybeními stavebních úřadů jsou: délka řízení a nedodržování zákonných lhůt, neřešení stavební nekázně a černých staveb, tolerování nepovoleného užívání staveb a neprovádění výkonu rozhodnutí.</p> <h3>Nepřiměřená délka řízení</h3> <p>Podle zástupce ombudsmanky Stanislava Křečka sice řízení u stavebních úřadů mohou být velmi komplikovaná a s velkým množstvím účastníků, ale ani složitost nemůže omlouvat nedodržování lhůt pro vydání rozhodnutí. Ve skutečnosti je to však právě délka řízení a někdy i mnohonásobné překračování lhůt pro rozhodnutí, na co si lidé nejčastěji stěžují.</p> <p><i>„Jestliže stavební úřad není schopen rozhodnout nebo účinně zasáhnout v přiměřené lhůtě, zvyšuje tím právní nejistotu účastníků řízení a zhoršuje vztahy v daném území, nemluvě o ztrátě důvěry ve stát a státní orgány,“</i> připomíná zástupce ombudsmanky Stanislav Křeček. Nedodržování lhůt se podle něj týká řízení ve všech fázích stavební činnosti, ať už jde o proces povolování stavby nebo naopak odstraňování černých staveb. Není například výjimkou, že než stavební úřad rozhodne o nepovolené stavbě, stavebník ji celou dokončí, aniž by mu v tom úřad bránil nebo ho za protiprávní jednání pokutoval.</p> <p>Za nepřiměřenou lze považovat například situaci, kdy:</p><ul><li>Řízení o odstranění nepovolené stavby rodinného domu s dvougaráží v Praze skončilo až po 8 letech rozhodnutím o dodatečném povolení.</li><li>Pravomocné rozhodnutí o odstranění plotu mezi zahradami, který jeho vlastník postavil na sousedním pozemku, bylo vydáno až 9 let od realizace nepovolené stavby (samotné řízení o odstranění plotu trvalo 6 let)</li></ul> <p>Nepřiměřená délka řízení je nesprávným úředním postupem. Za ten lze podle zákona o odpovědnosti za škodu způsobenou při výkonu veřejné moci rozhodnutím nebo nesprávným úředním postupem žádat po Ministerstvu pro místní rozvoj odškodnění. V letošním roce využila veřejná ochránkyně práv zvláštního oprávnění a požádala vládu, aby uložila ministerstvu přiznávat přiměřené zadostiučinění za nepřiměřenou délku řízení u stavebních úřadů.</p> <h3>Stavební nekázeň</h3> <p>Lidé si mnohem častěji než dřív všímají stavební nekázně ve svém okolí a upozorňují na ni. V posledních pěti letech se počet stížností na nepovolené stavby zdvojnásobil. Podle zástupce ombudsmanky to dokládá neefektivnost vymáhání práva, i když je zachování stavební kázně veřejným zájmem a stavební úřady by měly proti nekázni rychle a účinně zasáhnout. </p> <p><i> „V málokteré oblasti se setkáváme s tak jednoznačným důkazem, že se protiprávní jednání vyplácí, jako je tomu ve stavebnictví. Stavebníci nečekají, až budou mít všechna povolení, případně o ně ani nepožádají, a rovnou začnou stavět. Počítají s tím, že úřady stavbu dodatečně povolí, a pokud ne, nebudou mít dostatek vytrvalosti a prostředků, aby dosáhly jejího odstranění. Taková je totiž realita,“</i> konstatuje zástupce ombudsmanky Stanislav Křeček.</p> <p>Už řadu let ochránce upozorňuje na to, že stavební úřady mají povinnost vymáhat rozhodnutí o odstranění stavby opakovanými výzvami a ukládáním pokut. Ne vždy jsou v tomto ohledu stavební úřady důsledné a ne vždy tento postup vede k cíli. Zákon předpokládá, že v takové situaci by měl stavební úřad sám přistoupit k výkonu rozhodnutí a nepovolenou stavbu odstranit. Tento krok však zůstává jen teorií, protože stavební úřady, resp. obce nejsou schopny výkon rozhodnutí ze svých rozpočtů financovat. Výsledkem je stav, kdy se stavební nekázeň a nedodržování zákona fakticky vyplácí. </p> <p>Dokud nebude vyřešeno financování, je podle zástupce ombudsmanky klíčová rychlost, s jakou stavební úřad začne nepovolenou stavbu řešit: <i>„Jestliže úřad důrazně zasáhne ihned po zahájení nepovolených stavebních prací, nařídí jejich zastavení a začne s ukládáním donucovacích pokut, je větší šance, že stavebníka ukázní a ostatní odradí, aby podobným způsobem porušovali zákon.“</i></p> <p>V případě, že stavební úřad nedokáže zabránit dokončení černé stavby a není v jeho silách zajistit její odstranění, ani pak není důvod k rezignaci. Stavba, která není povolena, nemůže být zkolaudována a tedy ani užívána. Stavební úřady by tedy měly nepovolené stavby důsledně kontrolovat a udělovat pokuty za jejich užívání. </p> <p><i>„Nečinnost či nedostatečná důraznost stavebních úřadů, nedodržování lhůt, ping-pong mezi úřady první a druhé instance, neschopnost úřadů účinně zasáhnout proti obstrukcím a protiprávnímu jednání, to vše má negativní dopad na respekt vůči právu a vůči státu,“</i> varuje zástupce ombudsmany Stanislav Křeček a upozorňuje přitom na případy nevymahatelnosti práva, zvlášť na odstrašující případ nepovoleného zavážení skládky Chýně, kde ani úřady, ani soudy nedokázaly zabránit rozsáhlým terénním úpravám a navážení obrovského množství výkopových zemin, což poškozuje vlastníky okolních pozemků i obyvatele obcí. Tímto případem se veřejný ochránce práv a jeho zástupci zabývali od roku 2006, rozhodoval o něm Nejvyšší správní soud, lukrativní podnikání s navážením zeminy stále pokračuje.</p> <h3>Lidé chtějí stavět tam, kde to nejde</h3> <p>Územní plán je pro rozvoj obce zásadním dokumentem a jeho požadavky jsou pro rozhodování stavebních úřadů závazné. Obec dává územním plánem najevo, jaký typ staveb je v konkrétním území přípustný, a legitimně omezuje vlastníky ve volném nakládání s jejich pozemky. </p> <p>Řada stavebníků si neuvědomuje nepřekročitelnost územního plánu a zástupce ombudsmanky se tak opakovaně setkává s námitkami stěžovatelů, kteří zakoupili pozemek, aniž si ověřili v územním plánu, jak je možné ho využívat. Když pak stavební úřad odmítne povolit jejich stavební záměr, protože je v rozporu s územním plánem, stěžují si na omezování vlastnictví, špatnému rozhodování stavebního úřadu. <i>„Jediným řešením je změna územního plánu, ale na tu není právní nárok. Územní plán a jeho změny schvaluje zastupitelstvo obce, nikoli stavební úřad a zájem vlastníka pozemku nemusí být totožný s územním zájmem obce,“</i> připomíná zástupce ombudsmanky a doporučuje všem, aby si před koupí pozemku ověřili, že územní plán umožní realizovat jejich stavební záměr. Úspěšnému prosazení změny pozemků z nezastavitelných na zastavitelné může navíc v některých případech bránit i zákonná podmínka, podle které nemůže obec měnit územní plán a v něm vymezit nové plochy k zástavbě, pokud ještě nejsou zastavěny stávající vymezené plochy. </p> <p>V některých případech rozsáhlejších stavebních záměrů směřují stížnosti dotčených obyvatel i proti postupu stavebního úřadu. Lidé namítají, že stavební úřad nevydá zamítavé rozhodnutí, jak by měl, protože stavbu nelze v dané lokalitě povolit, ale vydání rozhodnutí oddaluje, aby poskytl investorovi čas pokusit se v obecním zastupitelstvu prosadit změnu územního plánu.</p> <h3>Užívání staveb a sousedské vztahy</h3> <p>Stavební činnost významně ovlivňuje sousedské vztahy a je i typickou příčinou sousedských sporů. Nemusí přitom jít jen o nepovolenou stavební činnost, opomenutí sousedů jako účastníků řízení nebo o zásah stavební činnosti do vlastnictví sousedů. V posledních letech přibývá i stížností na užívání staveb k jinému účelu, než k jakému byly zkolaudovány. </p> <p>Vlastníci si někdy neuvědomují, že každá stavba je povolena k určitému účelu a nemohou s ní tedy nakládat libovolným způsobem. Stavbu zkolaudovanou jako rodinný dům tak nelze využívat například jako penzion, školku apod.</p> <p>Pro stavební úřady je mnohdy poměrně složité prokazovat neoprávněné užívání stavby, za něž mohou ukládat sankce. V případě rodinného domu v Praze, v němž měla být v rozporu s kolaudací provozována školka, se například vlastník i uživatel bránili, že nejde o školku, ale jen o občasné hlídání dětí přátel. Rodinný dům v Pardubickém kraji zase vlastník nabízel a pronajímal organizovaným skupinám i cestovním kancelářím jako penzion pro 27 osob, ale stavebnímu úřadu se bránil tvrzením, že je stavba zkolaudována k bydlení a také je tak užívána.</p> <p>Podle zástupce ombudsmanky by i těmto případům měly stavební úřady věnovat zvýšenou pozornost, provádět opakovaně kontrolní prohlídky, individuálně vyhodnocovat dostupné informace svědčící o nedovoleném způsobu užívání stavby a přimět vlastníka, aby buď užíval stavbu v souladu s kolaudovaným stavem, nebo požádal o jeho změnu a jiný způsob užívání stavby legalizoval. <i>„Je to opět situace, kdy jen důslednost stavebního úřadů může obnovit respekt k právu. Nečinnost stavebního úřadu může navíc v těchto případech prohlubovat spory mezi sousedy a nenávratně vztahy mezi nimi zničit,“</i> upozorňuje zástupce ombudsmanky.</p><p><a title="Otevření do nového okna" href="https://www.ochrance.cz/fileadmin/user_upload/VOP/Tiskove_zpravy_prilohy/stavebni-urady-bez-stiznosti.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Stavební úřady, na které si nikdo nestěžuje</a> (121.9 kB, Adobe Acrobat dokument)</p>

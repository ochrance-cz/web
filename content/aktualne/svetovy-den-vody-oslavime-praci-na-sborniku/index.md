---
title: "Světový den vody oslavíme prací na sborníku"
tags:
  - Tisková zpráva
oldUrl: "/aktualne/tiskove-zpravy-2015/svetovy-den-vody-oslavime-praci-na-sborniku"
date: 2015-03-20
perex: "<p>Už od roku 1993 připadá na 22. březen Světový den vody. Voda je totiž neodmyslitelnou součástí našeho života, podmínkou přežití a fungování každého živého organismu. Veřejná ochránkyně práv, její zástupce a kolektiv právníků z oddělení stavebního řádu oslaví den vody prací na sborníku stanovisek „Ochrana vod“.</p>"
---

<!-- imported from the old website -->

<p>Ochrana čistoty podzemních a povrchových vod, odtokové poměry a ochrana životů osob a majetku před povodněmi jsou témata, kterým se veřejný ochránce práv dlouhodobě věnuje. Připomeňme <a href="http://www.ochrance.cz/tiskove-zpravy/tiskove-zpravy-2014/vime-ze-se-povodne-budou-opakovat-prevenci-vsak-zanedbavame/" target="_blank">důrazný apel na prevenci proti povodním</a>, zodpovědné územní plánování a vyhlašování záplavových zón, aby se snížila rizika škod při povodních. V řadě případů se ochránkyně a její zástupce zasazovali o správné nakládání s vodami, údržbu vodních toků, prověřovali postup úřadů při povolování vodních staveb apod. Zkušenosti z šetření se uplatní v aktuálně dokončovaném sborníku stanovisek „Ochrana vod“, který bude obsahovat kapitoly zaměřené na vodní díla, žumpy, septiky, kanalizační a vodovodní přípojky, údržbu vodních toků, záplavová území a povolovací procesy s tím související. Sborník by měl být vydán ve druhé polovině tohoto roku a jako pomůcka a rádce poslouží odborníkům, úřadům i široké veřejnosti. Po vydání bude dostupný <a href="https://www.ochrance.cz/dalsi-aktivity/publikace/sborniky-stanoviska/">zde</a>, kde už nyní najdete dříve vydané další tematické publikace.</p><p>OSN vyhlásilo  Světový den vody jako upozornění na skutečnost, že více než miliarda lidí na světě trpí nedostatkem pitné vody nebo nemá k vodě přístup. Letošním tématem Světového dne vody je „Voda a udržitelný rozvoj“.</p><p><img src="https://www.ochrance.cz/uploads/RTEmagicC_voda-web.jpg.jpg" height="473" width="630" alt="" /></p>

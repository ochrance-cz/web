---
title: "Mezinárodní spolupráce: návštěva u slovinského národního preventivního mechanismu"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2013/mezinarodni-spoluprace-navsteva-u-slovinskeho-narodniho-preventivniho-mechanismu/"
date: 2013-11-18
perex: "<p>Ve dnech 6. – 7. listopadu navštívili tři pracovníci oddělení dohledu své slovinské kolegy z Kanceláře Ombudsmana Slovinské republiky, který stejně jako veřejný ochránce práv vykonává úkol národního preventivního mechanismu. Cílem reciproční návštěvy bylo bližší seznámení se s praktickými aspekty systematických návštěv, jak je provádějí kolegové ve Slovinsku.</p>"
---

<!-- imported from the old website -->

<p>První den se jeden pracovník zúčastnil návštěvy v zařízení pro seniory s demencí v Jesenici. Předmětem šetření bylo zejména používání omezovacích prostředků, např. postranic. Při následném srovnávání metod a rozsahu šeření bylo mimo jiné konstatováno, že se český národní preventivní mechanismus věnuje i dalším tématům, které slovinští kolegové nesledují, např. prevenci malnutrice, sledování bolesti či prevenci a vyhodnocování pádů seniorů. </p><p><img src="https://www.ochrance.cz/uploads/RTEmagicC_Slovinsko-cela-1.jpg.jpg" style="PADDING-RIGHT: 10px; FLOAT: left" title="Policejní cela ve Slovinsku" height="400" width="300" alt="" />Další dva pracovníci se účastnili systematické návštěvy ve věznici v Koperu. Co do věcného rozsahu se jednalo o šetření srovnatelné s tím, které provádí český preventivní mechanismus. Menší kapacity vězeňských zařízení ve Slovinsku (celkem šest věznic se 13 menšími pobočkami) umožňují obsáhnout během šetření takřka každou celu. Navštívené zařízení patří k těm novějším (otevřeno v roce 2004), materiální podmínky tak byly hodnoceny jako uspokojivé. Stejně tak i přístup personálu k vězněným osobám a nabídka volnočasových aktivit. Zajímavým poznatkem je, že ve Slovinsku je možné za méně závažné trestné činy ukládat alternativní trest českým poměrům neznámý – weekend prison, kdy odsouzený během týdne pracuje a svůj trest si odpykává pouze o víkendu. Oproti českým odsouzeným nemusí ti slovinští hradit náklady výkonu trestu a zdravotní péče o ně je zajišťována pomocí civilního zdravotnictví.</p><p>Druhý den se všichni tři pracovníci účastnili návštěvy policejních cel v Ljublani. Bylo zjištěno, že používání kamer a uchovávání záznamů je podrobně upraveno zákonnými či podzákonnými předpisy. Policie zohledňuje i požadavky Evropského výboru proti mučení (CPT) a umožňuje umístěným pobyt na čerstvém vzduchu nebo jim poskytuje jednou denně teplé jídlo. Naprostou samozřejmostí je vydávání formuláře poučení o právech a povinnostech umístěné osoby a podrobná evidence všech úkonů spojených s právy umístěných, např. kontaktování právního zástupce či třetí osoby. </p>

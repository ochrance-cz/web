---
title: "Obrana v daňové exekuci – jasněji v nejasných podáních"
tags:
  - Tisková zpráva
oldUrl: "/aktualne/tiskove-zpravy-2019/obrana-v-danove-exekuci-jasneji-v-nejasnych-podanich"
date: 2019-04-26
perex: "<p>Ombudsman řešil případy dlužníků, kterým finanční úřady v daňové exekuci postihly bankovní účet. Na účet jim však chodila pouze mzda nebo důchod. Ty jsou chráněné a postihnout je lze pouze prostřednictvím srážek ze mzdy či důchodu. Zbylou část prostředků musí úřady dlužníkovi ponechat. Bohužel ne vždy se dlužníkům podařilo tuto situaci bez pomoci vyřešit. Ombudsman proto připravil nové informační letáky, které lidem pomohou se v problematice zorientovat. Současně Generální finanční ředitelství vydalo metodický pokyn, který sjednocuje a vyjasňuje postup finančních úřadů v případě nejasných podání.</p>"
---

<!-- imported from the old website -->

<p>Obecně platí, že úřady nemusí před nařízením exekuce zkoumat původ prostředků na bankovním účtu. Poté, co jim dlužník prokáže, že jde o aktuálně vyplacenou mzdu či důchod, musí exekuci v tomto rozsahu zastavit.</p> <p>O to se pokoušeli i dlužníci v případech řešených ombudsmanem. Problém byl však v tom, že z jejich podání nebylo patrné, zda podávají námitku či návrh na zastavení exekuce. Pomocí obou těchto typů podání, se lze bránit v daňové exekuci. Pro jejich použití však platí rozdílná pravidla. Kvůli tomu se úřady jejich argumenty nejprve z formálních důvodů nezabývaly. </p> <p>Takový postup jim ombudsman vytkl: <i>„Úřad musí zvolit takový postup, který umožní věcné přezkoumání výhrad dlužníka.“ </i>Exekuce postihující bankovní účty nakonec úřady zastavily. </p> <p>Generální finanční ředitelství se s názorem ombudsmana ztotožnilo a aktuálně vydalo <a href="https://www.financnisprava.cz/assets/cs/prilohy/d-jine/18085_19_MP_nejednoznacne_podani.pdf" target="_blank">nový metodický pokyn</a>, jak mají finanční úřady v případech nejasných podání postupovat. Ombudsmanka Anna Šabatová dodává:<i> „Iniciativu Generálního finančního ředitelství vítám. Věřím, že díky novému metodickému pokynu se již podobné případy nebudou opakovat.“</i></p> <p>Ombudsman současně připravil nové informační letáky <a href="https://www.ochrance.cz/fileadmin/user_upload/Letaky/Danova-exekuce.pdf" target="_blank">Daňová exekuce</a> a <a href="https://www.ochrance.cz/fileadmin/user_upload/Letaky/Poseckani-splatky-dluhu.pdf" target="_blank">Posečkání (splátky) dluhu</a>. Oba materiály by měly pomoci lidem zorientovat se v situaci a napovědět, jak dluh u úřadů řešit.</p> <h5>Vyřešený případ:</h5> <p><a title="Otevření do nového okna" href="http://eso.ochrance.cz/Nalezene/Edit/5874" target="_blank">http://eso.ochrance.cz/Nalezene/Edit/5874</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p>

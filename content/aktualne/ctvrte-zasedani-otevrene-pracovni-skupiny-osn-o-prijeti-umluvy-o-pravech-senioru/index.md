---
title: "Čtvrté zasedání Otevřené pracovní skupiny OSN o přijetí Úmluvy o právech seniorů"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2013/ctvrte-zasedani-otevrene-pracovni-skupiny-osn-o-prijeti-umluvy-o-pravech-senioru/"
date: 2013-09-23
perex: "<p>V srpnu proběhlo v New Yorku již čtvrté zasedání tzv. „Otevřené pracovní skupiny“ (Open-ending working group). Tato skupina byla vytvořena rezolucí Valného shromáždění OSN v roce 2010 s cílem zhodnotit mezinárodní ochranu práv seniorů a prošetřit, zda stávající mezinárodní právní rámec ochrany práv seniorů netrpí nedostatky a „slepými místy“, které by bránily v plném uplatnění jejich základních práv a svobod. </p>"
---

<!-- imported from the old website -->

<p>Během předchozích tří zasedání pracovní skupina počala dospívat k závěru, že stávající rámec ochrany je nedostatečný a nezajišťuje seniorům adekvátní ochranu. Náplní čtvrtého zasedání, kterého se účastnilo 64 zemí OSN (včetně České republiky), mezinárodní organizace a řada nevládních organizací, bylo tedy posouzení, zda lze nedostatky překlenout důkladným výkladem stávajících právních instrumentů, nebo je třeba přijmout zcela novou mezinárodní úmluvu, která práva seniorů komplexně zakotví.</p><p>Odpůrci přijetí nové úmluvy vyjádřili názor, že práva seniorů jsou stávajícím právním rámcem upravena dostatečně, je však třeba podpořit důslednou implementaci mezinárodních závazků smluvními státy, případně revidovat a rozšířit relevantní mezinárodní principy a zásady (zejména Zásady OSN pro seniory).</p><p>Většina účastníků čtvrtého zasedání pracovní skupiny se však jednoznačně vyslovila pro přijetí zcela nové právně závazné úmluvy, jež by měla reagovat na celou řadu dosud neupravených, však zásadních, otázek života seniorů. Úmluva by tak měla zahrnovat problematiku onemocnění demencí, zvládání bolesti, aktivního zapojování seniorů, otázky ekonomické a sociální ochrany, bydlení, zdravotní péče, dlouhodobé péče, krizových situací v životě seniorů, opatrovnictví či paliativní péče. K paliativní péči Dr. Kathy Foley z nadace Otevřená společnost (Open Society Foundation) konstatovala, že se jedná o lidskoprávní téma, jež zahrnuje celou řadu vynutitelných práv – právo na ulehčení od bolesti, poskytnutí nezbytné medikace, duchovní a úmrtní péči, péči vykonávanou odborníky na paliativní péči apod. Specifické závazky vyplývající z práva na paliativní péči by proto měly být v nové úmluvě jasně definovány, kontrolovány systematickým monitoringem a vynutitelné.</p><p>Výsledky zasedání shrnul v závěru jeho předsedající Federico Villegas Beltrán z Argentiny. Konstatoval dosažení konsensu nad nedostatečností stávajícího mechanismu, který má zajišťovat úplné uplatnění občanských, politických, sociálních, hospodářských a kulturních práv. Důsledkem je vystavení seniorů špatnému zacházení, vyloučení, stigmatizaci, diskriminaci a neuspokojování jejich základních potřeb.  Dále konstatoval, že většina zúčastněných se shodla na potřebě vytvořit mezinárodní právní instrument, který seniorům zabezpečí úplné uplatnění jejich práv a zamezí diskriminaci, špatnému zacházení a přítomnosti stereotypů, jež jsou s lidskými právy neslučitelné. Další výzvou, kterou toto zasedání přineslo, je možnost ustanovení zvláštního zpravodaje Výboru pro lidská práva, který by na dodržování práv seniorů dohlížel.</p><p>Třebaže je vytvoření nové úmluvy o právech seniorů zřejmě běh na dlouhou trať, již nyní je třeba ocenit skutečnost, že si mezinárodní společenství uvědomuje akutní potřebu chránit práva seniorů, kteří paří k jedné z nejzranitelnějších částí populace. Příští zasedaní otevřené pracovní skupiny proběhne pravděpodobně v srpnu 2014, avšak do té doby je pracovní skupina otevřená jakýmkoliv podnětům a informacím od široké občanské společnosti. </p><p>Pro více informací viz <a title="Otevření do nového okna" href="http://www.rightsalliance.org/index.php" target="_blank">http://www.rightsalliance.org/index.php</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /> </p>

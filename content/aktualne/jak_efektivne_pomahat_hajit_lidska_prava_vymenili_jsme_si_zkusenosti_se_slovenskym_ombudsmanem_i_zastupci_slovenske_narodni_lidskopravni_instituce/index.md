---
title: Jak efektivně pomáhat hájit lidská práva? Vyměnili jsme si zkušenosti se
  slovenským ombudsmanem i zástupci slovenské národní lidskoprávní instituce
date: 2023-02-16T09:21:04.447Z
vystupy:
  - tz
perex: >
  <p>Zatímco v&nbsp;Česku veřejný ochránce práv kromě ochrany před jednáním
  úřadů zastává také agendy s&nbsp;lidskoprávním přesahem, jako je ochrana práv
  lidí s&nbsp;postižením, dohled nad omezováním osobní svobody nebo ochrana před
  diskriminací, Slovensko má různé agendy ochrany lidských práv roztříštěné do
  několika institucí. Na návštěvě u slovenských kolegů jsme zjišťovali, jak se
  takové pojetí odráží v&nbsp;praxi.</p>
---
<p><a href="https://www.snslp.sk/">Slovenské národné stredisko pre ľudské práva (SNSLP)</a> jako samostatná vnitrostátní lidskoprávní instituce vzniklo již v&nbsp;roce 1994. Od roku 2004 působí středisko také jako orgán pro rovné zacházení a ochranu před diskriminací. Naproti tomu <a href="https://vop.gov.sk/">ombudsman</a> má na Slovensku na starosti především ochranu lidí před jednáním úřadů. A samostatně tam působí jak komisař pro děti, tak komisař pro lidi s&nbsp;postižením.</p>

<p>Česko na zřízení národní lidskoprávní instituce a dětského ombudsmana teprve čeká. A jednou z&nbsp;hlavních&nbsp;otázek je právě to, zda vzniknou jako samostatný úřad, nebo se přidruží k&nbsp;mandátu veřejného ochránce práv.</p>

<p><em>&bdquo;Zkušenosti slovenských kolegů ukazují, že roztříštění lidskoprávních agend mezi více samostatných institucí s&nbsp;sebou nese mnohá úskalí. Například četné spory lidí s&nbsp;úřady mají i lidskoprávní aspekt. V&nbsp;oblasti ochrany před diskriminací se zase často řeší, zda správně zafungovaly kontrolní orgány jako například inspektorát práce nebo školní inspekce,&ldquo;</em> shrnul zástupce ombudsmana Vít Alexander Schorm. &nbsp;</p>

<p>Při setkání se slovenským ombudsmanem a jeho týmem došlo ale i na ryze praktické otázky. <em>&bdquo;Představili jsme například, jak zveřejňujeme právní výstupy prostřednictvím naší databáze <a href="https://www.ochrance.cz/eso/">ESO</a>. Kolegy zajímalo také téma <a href="https://www.ochrance.cz/srozumitelne/">srozumitelnosti</a> úředních textů, kterým se v&nbsp;Kanceláři ombudsmana intenzivně zabýváme. Docela podrobně jsme se bavili také o podobě <a href="https://www.ochrance.cz/vystupy/vyrocni-zprava/">výročních zpráv</a>. Snažíme se, aby tyto zprávy byly atraktivní i pro čtenáře, kteří nemají čas číst vše od začátku do konce,&ldquo;</em> uvedl vedoucí sekretariátu ombudsmana Miroslav Přidal s tím, že další témata proberou ombudsman a jeho zástupce se slovenskými kolegy na připravované návštěvě v&nbsp;Brně.</p>

---
title: "Seriál ČT „Ochránce“ – 14. díl: Podpora v nezaměstnanosti a inspekce práce"
tags:
  - TV seriál
oldUrl: "/dalsi-aktivity/tv-serial/ochrance-i-2011/serial-ct-ochrance-14-dil-podpora-v-nezamestnanosti-a-inspekce-prace/"
date: 2011-12-01
perex: "<p></p><p>Problémy s podporou v nezaměstnanosti, vyřazení z registru úřadu práce, nevhodné pracovní prostředí. To jsou témata 14. dílu seriálu Ochránce vysílaného na ČT2 v úterý 6. 12. v 17:20 hod a v repríze ve středu 7. 12. v 9:35 hod.</p>"
---

<!-- imported from the old website -->

<p>Měli jste nárok na odstupné, ale zaměstnavatel vám ho nevyplatil a úřady vám místo podpory v nezaměstnanosti nedaly ani korunu s odůvodněním, že máte nárok na odstupné? Dostali jste se do těžké životní situace a kvůli jedné nezaviněné chybě vás vyřadili z registru úřadu práce? Stal se vám pracovní úraz a inspektoři práce nedokázali léta přimět zaměstnavatele, aby nebezpečný nástroj opravil? Sledujte další příběhy ze spisů veřejného ochránce práv.</p><p>Věra Vokřálová pracovala v kolínské logistické společnosti jako skladová operátorka. Kvůli vadnému mobilnímu stupínku spadla před pěti lety z výšky, zlomila si ruku a pochroumala páteř. Přestože na rozbitý můstek upozorňovala zaměstnavatele i inspektorát práce, nic se nedělo, stupínek se ve skladu dál používal, takže kterýkoli další zaměstnanec se mohl zranit. Inspektorát práce sice několik kontrol u zaměstnavatele provedl, ale až s dlouhým časovým odstupem a bez toho, aby posoudil právě toto zařízení. Jeho kontrolu vymohla až Kancelář veřejného ochránce práv.</p><p>Magda Rybářová dala výpověď u svého zaměstnavatele, protože jí dlužil mzdu. Zůstala však téměř bez prostředků a nedočkala se ani pomoci od českých úřadů. Formálně jí totiž příslušelo odstupné a podle nového zákona jí podpora v nezaměstnanosti měla být vyplácena až po třech měsících, tedy po době, po kterou měla být finančně zabezpečena z odstupného. Zákon však zapomněl na případy, kdy odstupné sice přísluší, ale zaměstnavatel ho nevyplatí, jak se to stalo i paní Rybářové. Na toto opomenutí upozorňoval ombudsman zákonodárce už v době, kdy zákon schvalovali, ale nebylo to nic platné. Až v průběhu letošního roku se podařilo změnu prosadit, takže od 1. 1. 2012 by se lidé do situace paní Rybářové dostávat neměli.</p>Věra Přádková z Krnova přišla kvůli zdravotním problémům o práci, záhy po ní se bez zaměstnání ocitl i její druh. Dlužila na nájemném a musela proto i s dospívající dcerou opustit byt. Do toho přišla na kontrolu sociální pracovnice, takže není divu, že si paní Přádková ve všem tom stresu popletla datum a na schůzku na úřadu práce přišla o den později. Úřad práce nepřihlédl k její situaci a k tomu, že se nejednalo o úmyslné maření součinnosti, a rovnou paní Přádkovou vyřadil z evidence uchazečů o práci. Přišla tak o podporu, o pomoc při hledání práce, a také si sama musela platit zdravotní a sociální pojištění, které by za ní jinak platil stát.

---
title: Ředitelé a ředitelky mateřských škol mají šanci na vyšší platové
  ohodnocení, ministerstvo školství slíbilo upravit chybnou metodiku - zda to
  ale stihne ještě letos, není jasné
date: 2021-08-23T09:14:40.331Z
vystupy:
  - tz
perex: "Šetření zástupkyně ombudsmana ukázalo, že metodika ministerstva školství
  ze srpna 2019 k odměňování ředitelů a ředitelek mateřských škol obsahovala
  zavádějící příklad v rozporu s nařízením vlády. Do 11. platové třídy totiž
  neměli být podle metodiky zařazení, pokud má jejich mateřská škola majetek
  pouze ve výpůjčce od zřizovatele. To může znamenat nižší plat pro řadu lidí ve
  vedení mateřských škol. Například ti s desetiletou praxí, mohli měsíčně přijít
  ze základního tarifního platu o 760 korun, při dvacetileté praxi to bylo už
  přes 1.300 korun. "
---
<p>Ministerstvo školství argumentovalo, že pokud má mateřská škola svěřený majetek od zřizovatele na základě smlouvy o výpůjčce, ředitel majetek školy nespravuje a jeho práce pozici koordinačního pracovníka v 11. platové třídě neodpovídá. V&nbsp;tom se ale rozcházelo s&nbsp;názorem Ministerstva práce a sociálních věcí. Podle něj výpůjčka majetku nezbavuje vedoucího zaměstnance odpovědnosti za řádné nakládání s&nbsp;tímto majetkem. Nedotýká se ani jeho koordinační úlohy při správě ostatního majetku organizace.</p>

<p>K&nbsp;argumentaci Ministerstva práce a sociálních věcí se přiklonila i zástupkyně ombudsmana. &bdquo;<em>Nesouhlasím, že by svěření nemovitého majetku na základě smlouvy o výpůjčce znamenalo nulovou dispozici s majetkem jako takovým, a tedy nevykonávání správy v majetkové oblasti,&ldquo;</em> shrnuje ve zprávě z&nbsp;šetření.</p>

<p>Ministerstvo školství přislíbilo sporný příklad z&nbsp;metodiky vypustit. Kdy k&nbsp;tomu dojde, zatím není jasné. Ministerstvo chce totiž metodiku upravit šířeji v&nbsp;návaznosti na změny v&nbsp;nařízení vlády a také v&nbsp;projednávané novele zákona o pedagogických pracovnících.</p>

<p>Podle zástupkyně ombudsmana by zřizovatelé už teď mohli postupovat při zařazování do platových tříd přímo podle nařízení vlády bez ohledu na metodiku. Někteří zřizovatelé se ale mohou obávat, že by zařazení ředitelů a ředitelek do vyšší platové třídy mohla případná kontrola hospodaření považovat za neúčelné vynaložení svěřených peněz.</p>

---
title: "Trest odnětí svobody má být trestem pro odsouzeného, ne pro jeho rodinu"
oldUrl: "src/www.ochrance.cz/aktualne/tiskove-zpravy-2016/trest-odneti-svobody-ma-byt-trestem-pro-odsouzeneho-ne-pro-jeho-rodinu"
date: 2016-12-22
perex: "<p>Vánoce jsou symbolem klidu, míru a vzájemného porozumění. Jsou to také svátky smíření a odpuštění. Veřejná ochránkyně práv se v těchto dnech obrátila dopisem na ředitele jedné české věznice, aby podpořil cestu z vězení jednoho odsouzeného v tíživé rodinné situaci. Jde o čerstvě ovdovělého otce, na kterého doma čekají dvě nezaopatřené děti. Odsouzený nespáchal žádný závažný zločin. Do vězení se dostal za přečin maření úředního rozhodnutí</p>"
---

<!-- imported from the old website -->

<p>Výkon trestu odnětí svobody nastoupil odsouzený letos v srpnu. Na začátku listopadu jej navštívila jeho družka společně s jejich jedenáctiměsíční dcerou. V průběhu návštěvy prodělala družka závažné zdravotní komplikace, byla převezena do nemocnice a po několika dnech zemřela. Kromě roční dcery má odsouzený ještě nezletilého syna. </p> <p>Na konci listopadu proto stěžovatel projevil úmysl požádat o podmíněné propuštění z výkonu trestu. Podle trestního zákoníku může soud odsouzeného podmíněně propustit na svobodu i před lhůtou stanovenou v zákoně. To za předpokladu, že se jedná o přečin a odsouzený prokázal svým vzorným chováním a plněním svých povinností, že dalšího výkonu trestu není třeba. Současně je třeba k takové žádosti připojit kladné stanovisko ředitele věznice, jinak soud o žádosti nerozhoduje a vrátí ji odsouzenému.</p> <p>Ředitel věznice veřejné ochránkyni práv sdělil, že je odsouzený ve výkonu trestu teprve krátce a proto nemůže jeho chování posoudit. K žádosti tak nepřipojil své kladné stanovisko, čímž byla možnost, že bude roční dcera vyrůstat alespoň v přítomnosti otce, zmařena. Ochránkyně řediteli odpověděla, že plně respektuje jeho právo na takové rozhodnutí, ale požádala jej, aby ještě zvážil i další okolnosti tohoto případu.</p> <p>Konkrétně, že odsouzený nezneužil krátkodobé přerušení výkonu trestu – aby mohl zajistit pohřeb své družky; výkon trestu nastoupil dobrovolně; není odsouzen za zločin, ale za přečin; v průběhu trestu navázal spolupráci s Probační a mediační službou; má zajištěnou práci i pro propuštění z vězení; v této chvíli se nachází v tíživé životní situaci nejen on, ale především jeho děti, které přišly o matku. </p> <p>Zákon na tyto výjimečné situace pamatuje a umožňuje za určitých podmínek předčasné propuštění z výkonu trestu. Na odpověď ředitele věznice zatím čekáme.  </p>

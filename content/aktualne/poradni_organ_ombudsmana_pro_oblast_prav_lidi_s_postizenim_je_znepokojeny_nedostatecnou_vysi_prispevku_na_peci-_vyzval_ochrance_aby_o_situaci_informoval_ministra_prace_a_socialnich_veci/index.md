---
title: Poradní orgán ombudsmana pro oblast práv lidí s postižením je znepokojený
  nedostatečnou výší příspěvku na péči. Vyzval ochránce, aby o situaci
  informoval ministra práce a sociálních věcí
date: 2023-05-02T08:13:27.520Z
vystupy:
  - tz
perex: >
  <p>Příspěvek na péči je podle poradního orgánu ombudsmana nutné řešit v
  kontextu práva na nezávislý život zaručeného Úmluvou OSN o právech lidí s
  postižením. V&nbsp;usnesení ze svého&nbsp;dubnového zasedání poradní orgán
  zdůraznil, že podpora ze strany státu musí zohledňovat reálné potřeby lidí
  s&nbsp;postižením. Ocenil také, že veřejný ochránce práv i jeho zástupce,
  který poradnímu orgánu předsedá, dlouhodobě upozorňují na potřebu příspěvek na
  péči navýšit. Poradní orgán vyzval veřejného ochránce práv, aby o usnesení
  informoval ministra práce a sociálních věcí.<strong> &nbsp;</strong></p>
attachments:
  - title: Usnesení poradního orgánu k příspěvku na péči
    file: https://www.ochrance.cz/aktualne/poradni_organ_ombudsmana_pro_oblast_prav_lidi_s_postizenim_je_znepokojeny_nedostatecnou_vysi_prispevku_na_peci-_vyzval_ochrance_aby_o_situaci_informoval_ministra_prace_a_socialnich_veci/usneseni_poradniho_organu_k_prispevku_na_peci.pdf
---
<p>Zvýšení příspěvku na péči doporučil ombudsman Stanislav Křeček Poslanecké sněmovně ve <a href="https://www.ochrance.cz/dokument/zpravy_pro_poslaneckou_snemovnu_2022/vyrocni-zprava-2022.pdf">Výroční zprávě za rok 2022</a> (str. 10). Současná výše příspěvku na péči je podle něj nedostatečná, protože nepokrývá potřebné služby ani v rozsahu, který nastavil zákon o sociálních službách v roce 2007. Tím je ohroženo i právo lidí s postižením na nezávislý život a Česká republika tak porušuje <a href="https://www.zakonyprolidi.cz/ms/2010-10#f5512004">článek 19 Úmluvy o právech osob se zdravotním postižením</a>.</p>

<p>Členka <a href="https://www.ochrance.cz/pusobnost/monitorovani-prav-osob-se-zdravotnim-postizenim/">poradního orgánu</a> právnička Ivana Marešová popisuje, že jí&nbsp;příspěvek na péči v nejvyšším stupni IV pokryje náklady pouze na třetinu služeb, které nutně potřebuje k&nbsp;zajištění základních životních potřeb. Podobně jako řada dalších lidí s&nbsp;postižením s&nbsp;potřebou vyšší míry podpory získává i ona peníze na zajištěních dalších potřebných služeb od sponzorů nebo se musí spoléhat na pomoc neformálních asistentů z&nbsp;řad dobrovolníků.</p>

<p>Problém je podle ní i v tom, že příspěvek na péči tak, jak je nastaven teď, jí v reálném životě někdy sotva stačí na zabezpečení podpory a dopomoci u stravování, oblékání, při hygieně nebo výkonu fyziologických potřeb. <em>&bdquo;Oficiální poskytovatelé sociálních služeb nejsou připraveni zajišťovat podporu v&nbsp;zaměstnání ani zájmovou činnost. Pokud chci žít plnohodnotný a naplněný život, musím si hledat asistenty sama, platit je z jiných zdrojů nebo spoléhat na jejich dobrou vůli. Takže v&nbsp;mém případě rozhodně nejde ze strany státu o podporu pro život v&nbsp;celém spektru. Jedná se pouze o podporu přežití. Součástí života by ovšem měla být i možnost pracovat a užívat si naplno také volný čas,</em>&ldquo; hodnotí právnička, která se se ráda věnuje turistice, přírodě, literatuře nebo návštěvám divadla.</p>

<p>Ombudsman své výhrady k&nbsp;výši příspěvku na péči shrnul také v&nbsp;připomínkách k <a href="https://odok.cz/portal/veklep/material/pripominky/KORNCNDM9WTU/">novele zákona o sociálních službách</a>. Podle ní by se zvýšil jen příspěvek na péči pro dospělé ve stupni I na 2 000 Kč a zavedla by se pravidelná va&shy;lorizace nařízením vlády. Ani tato změna ale lidem s postižením nezajis&shy;tí dost peněz na zaplacení nezbytných sociálních služeb a dalších výdajů. Proto je podle ombudsmana potřeba nejprve jednorázově zvýšit příspěvky na péči, aby alespoň odpovídaly úrovni podpory v roce 2007. Teprve pak se dá zavést jejich pravidelná valorizace. Podobně vidí situaci také <a href="https://www.vlada.cz/cz/ppov/vvozp/zasedani-vyboru/zasedani-23--brezna-2023-204761/">Vládní výbor pro osoby se zdravotním postižením</a>.</p>

<p>A stejný názor nyní vyjádřil i poradní orgán ombudsmana: <em>&bdquo;(Poradní orgán) apeluje na nutnost příspěvek na péči nejprve navýšit tak, aby zůstala zachována jeho reálná hodnota a teprve po tomto navýšení jej pravidelně valorizovat,&ldquo;</em> uvedl ve svém usnesení z&nbsp;dubnového zasedání.</p>

<p><em>&bdquo;Příspěvek na péči je jen částí toho, co označuje výraz &sbquo;podpora pro lidi s&nbsp;postižením&lsquo;. Proto jsem rád, že jsme mohli toto téma na konci dubna probrat i s nově jmenovaným ředitelem Odboru koncepce sociálních služeb a sociální práce Ministerstva práce a sociálních věcí Martinem Kocandou. A těší mě jeho příslib, že ministerstvo chce lidi s&nbsp;postižením víc zapojovat do tvorby právních předpisů a strategických materiálů, které se jich dotýkají,&ldquo;</em> uzavřel zástupce ombudsman a předseda poradního orgánu Vít Alexander Schorm.</p>

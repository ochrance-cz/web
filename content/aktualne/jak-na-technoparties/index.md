---
title: "Jak na technoparties"
tags:
  - Tisková zpráva
oldUrl: "/aktualne/tiskove-zpravy-2014/jak-na-technoparties"
date: 2014-07-30
perex: "<p>Jak se dají řešit problémy s obtěžováním hlukem z veřejných hudebních produkcí. Které úřady či orgány mají v této věci kompetence a jak účinné.</p>"
---

<!-- imported from the old website -->

<p>V letním období zaznamenáváme zvýšený počet stížností a dotazů jak obyvatel obcí, tak jejich starostů, na hluk z veřejných hudebních produkcí – technoparties, pořádaných na veřejně přístupných pozemcích v katastrech obcí a v dosahu obytné zástavby, a to zpravidla „na divoko“, tedy např. bez předchozí komunikace s orgány obcí.  </p><p>Zástupce ochránkyně upozorňuje, že přestože jsou podle platné legislativy technoparties jen těžko postižitelné prostřednictvím orgánů státní správy (resp. jsou jimi postižitelné, ale až následně), preventivní opatření k zamezení jejich konání v obci mohou přijmout i samotné orgány samosprávy. </p><p><strong>Zákaz konání tohoto typu akcí lze v současnosti zajistit výhradně formou obecně závazné vyhlášky obce</strong>, která může stanovit, že na jejím území (popř. v určitých lokalitách na jejím území) se obdobné akce konat nesmějí. Podrobné informace a metodická pomůcka Ministerstva vnitra „Přehled právní úpravy vztahující se k pořádání akcí typu technoparty“, jsou dostupné na <a title="Otevření do nového okna" href="http://www.mvcr.cz/clanek/metodicke-materialy-pro-obce-k-akcim-typu-technoparty.aspx" target="_blank">http://www.mvcr.cz/clanek/metodicke-materialy-pro-obce-k-akcim-typu-technoparty.aspx</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /> </p><p>Pokud obec takovou vyhlášku má, může vymáhat její plnění neprodleně prostřednictvím obecní policie (ukončení akce v důsledku porušení vyhlášky, zahájení řízení o pokutě za porušení § 48 zákona o přestupcích<sup>[1]</sup> aj.).</p><p>Zástupce ochránkyně zde ještě doplňuje, že ve smyslu ustanovení § 32 zákona č. 258/2000 Sb., o ochraně veřejného zdraví, nesmí hluk z veřejné produkce hudby překročit hygienické limity upravené prováděcím právním předpisem pro chráněné prostory. Splnění této povinnosti zajistí v případě veřejné produkce hudby pořadatel a nelze-li pořadatele zjistit, pak osoba, která stavbu či jiné zařízení nebo pozemek pro konání dané akce poskytla. </p><p>Hluk z technoparty může své okolí značně obtěžovat i po dobu několika dnů a v průběhu celých 24 hodin, avšak to, že je překročen hlukový limit, může být dle právních předpisů prokázáno pouze měřením hluku (k tomu oprávněnou osobou s příslušnými přístroji a odbornými znalostmi, tzv. autorizovanou nebo akreditovanou osobou). I když tedy <strong>krajská hygienická stanice</strong> (KHS) o akci dopředu ví a v jejím průběhu měření hluku provede, v případě překročení limitů <strong>může pořadateli uložit pokutu teprve až následně</strong> po vyhodnocení provedeného měření (nejde o záležitost minut, ale spíše dnů až týdnů). Preventivní zákaz konání akce, ani její ukončení na místě (zákaz provozování zdroje hluku dle zákona) tak KHS nařídit nemůže, ani když je obtěžování občanů hlukem zjevné a hluk je patrně nadlimitní. Objektivním důkazem o porušení předpisů jsou pouze protokol o měření, resp. protokol o kontrolním zjištění, vyhotovený na základě měření autorizované osoby orgánem veřejného zdraví (KHS).  </p><p>Efektivní řešení problému obtěžujícího hluku z akcí typu technoparty je tedy plně v kompetenci obcí. Pokud však orgány obce (zastupitelstvo obce) s pořádáním takových hudebních produkcí souhlasí, může se občan z důvodu nadměrného obtěžování hlukem následně obrátit na soud s žalobou podle § 1013 nového občanského zákoníku (zákon č. 89/2012 Sb.), přičemž žalovaným může být např. i vlastník pozemku, který jej k pořádání technoparty poskytl.</p><br /><hr /><p><em><sup>[1]</sup> Přestupkem proti veřejnému pořádku je podle § 48 zákona č. 200/1990 Sb., o přestupcích, i porušení povinností stanovených zvláštními právními předpisy. Za takový přestupek lze uložit pokutu do 3 000 Kč.</em></p>

---
title: "Přeplatek mateřské zaviněný úřadem není dluhem"
vystupy:
  - tz
oldUrl: "/aktualne/tiskove-zpravy-2014/preplatek-materske-zavineny-uradem-neni-dluhem"
date: 2014-08-13
perex: "<p>Ochránkyně v rámci zprávy pro Poslaneckou sněmovnu informovala o případu, kdy pochybením České správy sociálního zabezpečení vznikl přeplatek na peněžité pomoci v mateřství, dosahující téměř 50.000,- Kč. Stěžovatelce byla předmětná dávka vyplacena ze dvou pojištění, ačkoliv z prvního pojištění nárok nevznikl. Stěžovatelka na přání České správy sociálního zabezpečení podepsala právní úkon uznání „svého dluhu“, poté se obrátila na veřejného ochránce práv.</p>"
---

<!-- imported from the old website -->

<p>Na základě provedeného šetření dospěla ochránkyně k závěru, že uzavřená <strong>dohoda o uznání závazku je nezákonná</strong>, neboť v rámci vrchnostenského vztahu příslušné veřejnoprávní předpisy neumožňují uzavírat občanskoprávní dohody. Na straně České správy sociálního zabezpečení vzniklo bezdůvodné obohacení s tím, že se uvedeným postupem vyhýbala možné regresní odpovědnosti svých zaměstnanců podle zákoníku práce za administrativní přeplatek. Pokud v rámci provádění nemocenského pojištění vznikl přeplatek, který příjemce nezavinil, nemůže Česká správa sociálního zabezpečení po příjemci požadovat uzavření občanskoprávní dohody o uznání závazku (dluhu).</p><p>Česká správa sociálního zabezpečení ve svém vyjádření ke zprávě z šetření sdělila, že dle jejího názoru vzniklo bezdůvodné obohacení na straně stěžovatelky, a že má za to, že i přeplatek nezaviněný příjemcem je možné soudně vymáhat, nebude-li příjemce ochoten přeplatek dobrovolně uhradit.</p><p>V závěrečném stanovisku ochránkyně uvedla, že tento názor je v příkrém rozporu s judikaturou Nejvyššího správního soudu, která jednoznačně stanoví, že <strong>vztah mezi pojištěncem a nositelem pojištění je veřejnoprávní a právní úpravu občanského zákoníku resp. bezdůvodného obohacení na něj nelze aplikovat</strong>. Jako opatření k nápravě navrhla uzavření dohody o narovnání, nevymáhání přeplatku a změnu praxe uzavírání dohod o uznání závazku (včetně změny příslušného metodického pokynu). Česká správa sociálního zabezpečení doporučením ochránkyně vyhověla.</p><p>Podrobnosti o případu najdete zde: <a href="/stiznosti-na-urady/pripady-a-stanoviska-ochrance/stanoviska-socialni-zabezpeceni/stanoviska-socialni-pomoc/davky-pro-rodiny-s-dětmi/">http://www.ochrance.cz/stiznosti-na-urady/pripady-a-stanoviska-ochrance/stanoviska-socialni-zabezpeceni/stanoviska-socialni-pomoc/davky-pro-rodiny-s-dětmi/</a></p>

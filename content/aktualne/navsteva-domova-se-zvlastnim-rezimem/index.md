---
title: "Návštěva domova se zvláštním režimem"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2013/navsteva-domova-se-zvlastnim-rezimem/"
date: 2013-02-27
perex: "<p>Formou exkurzí a školení získávají pracovníci Kanceláře ombudsmana podrobné ifnormace o poskytování péče o seniory trpící Alzheimerovou chorobou, dalšími typy demence, degenerativním onemocněním mozku nebo po cévní mozkové příhodě. Připravují se tak na provádění systematických návštěv zařízení pro seniory v roce 2013.</p>"
---

<!-- imported from the old website -->

<p>Pracovníci oddělení dohledu nad omezováním osobní svobody navštívili dne 13. února 2013 Domov pro seniory Nopova v Brně. Jedná se o zařízení poskytující službu domova se zvláštním režimem. Cílovou skupinu představují osoby s Alzheimerovou chorobou, osoby se všemi dalšími typy demence, osoby po cévní mozkové příhodě či degenerativním onemocněním mozku. </p><p>Návštěva měla charakter exkurze zaměřené na praktické aspekty poskytování péče s ohledem na respektování důstojnosti uživatelů služby. Důraz byl kladen zejména na aspekt poskytování nutriční péče osobám trpícím syndromem demence a předcházení riziku malnutrice díky součinnosti multidisciplinárního týmu. To vše i v souvislosti s případnou hospitalizací uživatele, kdy domov upozorňuje na rizika malnutrice zdravotnické zařízení a vyhodnocuje nutriční stav před a po hospitalizaci konkrétního uživatele. Další diskutované problémy se týkaly sociální práce, např. předsmluvního jednání s uchazečem o poskytnutí služby či zapojení rodiny do individuálního plánování. </p><p>Poděkování patří všem zaměstnancům, kteří věnovali pracovníkům oddělení dohledu svůj čas.</p><p>Exkurze zapadá do rámce komplexního školení týmu pracovníků Kanceláře ombudsmana pro provádění systematických návštěv zařízení pro seniory v roce 2013. Podobně již pracovníci navštívili Domov pro seniory Zastávka a Gerontologické centrum v Praze, kde jim byly rovněž poskytnuty cenné konzultace týkající se dobré praxe v péči o seniory. Proběhlo i školení na téma nefarmakologický přístup k lidem trpícím syndromem demence s doc. Ing. Mgr. et Mgr. Peterem Tavelem, Ph. D. a v rámci mezinárodního srovnání plánují pracovníci Kanceláře ombudsmana ještě návštěvu zařízení pro seniory v rakouském Ratzu. </p>

---
title: "Odpovědnost státu za škodu při správě daní"
oldUrl: "src/www.ochrance.cz/aktualne/tiskove-zpravy-2019/odpovednost-statu-za-skodu-pri-sprave-dani"
date: 2019-04-01
perex: "<p>Ve čtvrtek 28. března proběhl specializovaný seminář pořádaný veřejnou ochránkyní práv Annou Šabatovou ve spolupráci s Komorou daňových poradců ČR na téma náhrady škody v daňové oblasti, moderovaný Filipem Melzerem. Semináře se zúčastnili také soudci nejvyšších soudů, advokáti, zástupci Ministerstva spravedlnosti, Ministerstva financí a Generálního finančního ředitelství.</p>"
---

<!-- imported from the old website -->

<p>Nosnou myšlenkou pro pořádání tohoto setkání je neúnosnost současného stavu. <i>„Řízení je neúměrně dlouhé a v prvním stupni, na základě předběžného projednávání, jsou poskytovány v posledních letech minimální částky,“</i> uvedl člen Prezidia Komory daňových poradců ČR, Jiří Nesrovnal. Z jednání vyplynulo, že cílem by mělo být, aby minimum sporů končilo u soudu a větší část oprávněných nároků byla přiznávána při předběžném projednávání přímo Ministerstvem financí. </p>  <p>Tomuto cíli však možná brání samotný zákon, jak vysvětluje vedoucí sekretariátu ombudsmanky, David Slováček: <i>„Současná právní úprava předsoudního projednání nároku u ministerstev může vést obecně k tomu, že ministerstva spíše chrání vlastní rozpočet a nerada vyplácí odškodnění, místo aby jako nezávislý arbitr posuzovala požadavky občanů.“</i> Nabízí se tedy úvaha, zda zákon v této části nezpřesnit. </p>  <p><i>„Bylo by vhodné zvážit i větší paušalizaci těchto náhrad, kterou dnes představuje například úrok z neoprávněného jednání správce daně. Takový přístup by měl být zachován, případně i posílen. Komora nepovažuje za šťastné ty návrhy, které by měly vést ke snížení této paušální náhrady bez současného snižování sankcí jako je penále požadované orgány veřejné správy po daňových subjektech v případě jejich pochybení,“</i> doplnil Nesrovnal. </p>  <p>Ombudsmanka Anna Šabatová v této souvislosti upozornila, že se ve své praxi setkává s pochybeními napříč různými úřady a domoci se odškodnění bývá složité: <i>„V řadě dalších oblastí by paušalizace náhrady škody dávala rovněž smysl. Lidé, kterým například úřad uložil pokutu rozhodnutím, a to bylo později zrušeno jako nezákonné, jsou na tom v principu stejně jako daňoví poplatníci, kteří museli na základě nezákonného rozhodnutí odvést daň.“</i> Rozdíl je však v tom, že jejich cesta alespoň k částečnému odškodnění je o poznání komplikovanější. Použití úroku z neoprávněného jednání správce daně pro tyto případy nyní již zákon výslovně vylučuje. I zde se proto nabízí úvahy o možných legislativních změnách.    </p>  <p>Vedoucí Sekce správy daní a poplatků při Odborném kolegiu Komory, Tomáš Hajdušek, dále zdůraznil: <i>„Naši klienti vnímají stát jako celek a nerozumí tomu, proč po úspěšně absolvovaném soudním sporu ve věci jejich daní musí absolvovat další vleklé soudní řízení ve věci náhrady škody, která jim byla nezákonným daňovým rozhodnutím způsobena,“</i> Celkovou délku řízení vnímají představitelé Komory jako kritický parametr stávajícího systému, který oslabuje víru daňových subjektů ve fungující právní stát. </p>  <p>V rámci jednání se diskutoval i návrh na rozšíření možnosti zastupování poškozených osob daňovými poradci v rámci soudního řízení o náhradu škody. Tento návrh v zásadě nebyl diskutujícími zpochybňován. </p>  <p>Cílem semináře bylo otevřít diskuzi k této věci s tím, že se jednoznačně ukázalo, že současný stav není dobrý. Bylo by proto vhodné provést revizi systému tak, aby se v oprávněných případech daňový subjekt domohl snadněji a především rychleji svých oprávněných nároků.</p> <p></p>

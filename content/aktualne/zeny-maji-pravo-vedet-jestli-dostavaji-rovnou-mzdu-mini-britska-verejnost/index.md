---
title: "Ženy mají právo vědět, jestli dostávají rovnou mzdu, míní britská veřejnost"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2020/zeny-maji-pravo-vedet-jestli-dostavaji-rovnou-mzdu-mini-britska-verejnost/"
date: 2020-12-21
perex: "<p>Podle britské organizace The Fawcett Society je klíčové, aby ženy měly zákonné právo požadovat informace o platech svých mužských kolegů. Jinak se totiž nedozví, jestli jsou platově diskriminovány.</p>"
---

<!-- imported from the old website -->

<p>Britský průzkum z října letošního roku ukázal, že většina veřejnosti podporuje, aby zaměstnavatel musel ženám na jejich žádost sdělit, jestli jejich mužští kolegové pobírají za stejnou práci vyšší mzdu. Téměř 70 % dotázaných žen a 55 % dotázaných mužů se domnívá, že by žena měla vědět, zda pobírá za stejnou práci stejnou mzdu. </p> <p>Britská nezisková organizace prosazující genderovou rovnost The Fawcett Society připomíná, že ženy často nevědí, že jim zaměstnavatel nevyplácí za stejnou práci mzdu jako mužským kolegům. Aby si rovnost platů mohly zjistit a případně požadovat nápravu situace, musí od zaměstnavatele tuto informaci získat. Zaměstnavatel však není ze zákona povinen toto sdělovat. Podle The Fawcett Society mohou ženy zaměstnavatele žalovat, to je však velmi náročné z hlediska času, energie a finančních výdajů.</p> <p>Jedním z důvodů, proč problém nerovného odměňování žen a mužů stále přetrvává, je podle The Fawcett Society právě to, že si ženy nemohou nijak ověřit, jestli nedostávají nižší mzdu než jejich kolegové. Pokud žena nezná plat svých mužských kolegů, nemůže tak vědět, jestli ji zaměstnavatel nediskriminuje. Ve zmiňovaném průzkumu se téměř 69 % dotázaných žen vyjádřilo, že by jim jejich zaměstnavatel informaci pravděpodobně či zcela určitě neposkytl. Musely by se tak spolehnout na informaci přímo od svých kolegů nebo na soudní řízení.</p> <p>Situaci chce změnit řada britských poslankyň a poslanců, kteří podporují reformu zákona o rovné mzdě. Ta by měla ženám přinést zákonné právo požadovat informace o platech svých kolegů. Podporu reformě vyjádřili v uvedeném průzkumu jak konzervativní voliči a voličky (62 %), tak příznivci a příznivkyně labouristů (71 %). </p> <p>Britský zákon o rovné mzdě (the Equal Pay Act 1970) byl přijat již před 50 lety. Podle organizace The Fawcett Society je proto nepřijatelné, aby ženy v dnešní době stále zažívaly platovou diskriminaci. </p> <p> </p> <p> </p> <p>Více informací:</p> <p><a href="https://www.fawcettsociety.org.uk/news/fawcetts-equal-pay-bill" target="_blank">https://www.fawcettsociety.org.uk/news/fawcetts-equal-pay-bill</a></p>

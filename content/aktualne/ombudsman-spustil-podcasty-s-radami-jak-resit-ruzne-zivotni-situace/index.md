---
title: "Ombudsman spustil podcasty s radami, jak řešit různé životní situace"
tags:
  - Tisková zpráva
oldUrl: "/aktualne/tiskove-zpravy-2020/ombudsman-spustil-podcasty-s-radami-jak-resit-ruzne-zivotni-situace"
date: 2020-11-27
perex: "<p>Dříve avizovaný seriál podcastů Na kávu s ombudsmanem dnes začíná. Úvodní díl se nejprve věnuje vysvětlení působnosti ombudsmana a způsobu, jaký se podněty řeší. Další díly se zaměří na konkrétní problémy a životní situace, s nimiž se lidé na ombudsmana obracejí. Jako první budou na řadě důchody.</p>"
---

<!-- imported from the old website -->

<p>V prvním díle ombudsman formou rozhovoru vysvětluje, jaká je jeho působnost, jaká má oprávnění, s jakými problémy se na něj lidé nejčastěji obracejí a jakým způsobem se jejich podněty či stížnosti zpracovávají.</p><p><a href="https://youtu.be/LwOJmih0rMQ" target="_blank">https://youtu.be/LwOJmih0rMQ</a> </p><p><i>„Je řada problémů, se kterými pomůžeme, ale jsou zde i takové, které nám nepřísluší řešit. Právě tohle musíme často lidem vysvětlovat, že ombudsman prostě není všemocný. Na druhou stranu ale v oblastech, kterými se zabývat můžeme, býváme úspěšní a daří se nám odstraňovat nedostatky a napravovat pochybení. Nejčastěji jde o sociální zabezpečení, stavebnictví, činnost vězeňské služby a další,“</i> vysvětluje ombudsman Stanislav Křeček a zdůrazňuje, že velkou zásluhu na tom má tým právníků, kteří pro něj a jeho zástupkyni podněty zpracovávají, analyzují podklady a připravují zprávy či odpovědi: <i>„Než jsem přišel na úřad ombudsmana nejprve jako zástupce a nyní jako zvolený ombudsman, pracoval jsem dlouhá léta jako poslanec a advokát, takže justiční prostředí dobře znám. Vím, že je obecně mezi právnickou veřejností známo, že právníci Kanceláře veřejného ochránce práv jsou jedno z nejkvalifikovanějších právnických uskupení.“ </i>Právě tato odborná kvalita podle ombudsmana přispívá k tomu, že jsou závěry a doporučení obvykle respektovány a dochází k nápravě, i když ombudsman nemá žádné rozhodovací nebo donucovací pravomoci.</p><p>V dalších dílech podcastů proto budou vystupovat především právníci Kanceláře veřejného ochránce práv, kteří se jednotlivým oblastem přímo věnují a jsou na tato témata odborníky. Jako první přijdou na řadu důchody – starobní, invalidní a pozůstalostní. Problémy v oblasti sociálního zabezpečení jsou totiž léta suverénně nejčastějším důvodem, proč se lidé na ombudsmana obracejí. Posluchači se dozví, jak se připravit na důchod, co se započítává do doby pojištění, jak lze důchod zvýšit, kdy se dá jít do předčasného důchodu, jak probíhá přiznávání invalidního důchodu a spoustu dalších informací. </p><p>Postupně se ale v podcastech budeme věnovat i dalším tématům a životním situacím, které lidi trápí, s jejichž řešením si často neví rady.</p><p>Dotazy a náměty na témata podcastů mohou lidé posílat e-mailem na adresu podcasty@ochrance.cz</p>

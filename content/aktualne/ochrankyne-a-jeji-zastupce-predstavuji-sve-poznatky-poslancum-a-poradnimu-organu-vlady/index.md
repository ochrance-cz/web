---
title: "Ochránkyně a její zástupce představují své poznatky poslancům a poradnímu orgánu vlády"
vystupy:
  - tz
oldUrl: "/aktualne/tiskove-zpravy-2015/ochrankyne-a-jeji-zastupce-predstavuji-sve-poznatky-poslancum-a-poradnimu-organu-vlady/"
date: 2015-03-03
perex: "<p>V průběhu dvou dnů (3. a 4. března) představí ochránkyně Anna Šabatová a její zástupce Stanislav Křeček poznatky z šetření a svá doporučení petičnímu výboru a podvýboru ústavně právního výboru Poslanecké sněmovny a Radě vlády pro seniory a stárnutí populace.</p>"
---

<!-- imported from the old website -->

<p><strong>Petiční výbor Poslanecké sněmovny</strong> dnes za přítomnosti veřejné ochránkyně práv Anny Šabatové projedná zprávu o její činnosti ve 4. čtvrtletí uplynulého roku. Ochránkyně ve zprávě upozorňuje na nedostatečnou činnost některých kontrolních orgánů. Konkrétně zmiňuje Českou školní inspekci, která v praxi často uvádí, že není oprávněna kontrolovat a hodnotit odbornou činnost školských poradenských zařízení. Podle ochránkyně však toto oprávnění vyplývá přímo ze školského zákona a je povinností ČŠI zajistit odbornost svých pracovníků, aby mohla provést kontrolu všech aspektů činnosti školských poradenských center. </p><p>Svá oprávnění nevyužívá podle ochránkyně ani inspekce sociálních služeb, která se při kontrole používání opatření omezujících pohyb nezaměřuje na otázku jejich možného zneužívání. </p><p>Ochránkyně informuje také o některých případech, které ve 4. čtvrtletí uzavřela. Šlo například o šetření stížnosti na zamítnutí žádosti o přemístění do jiné věznice, případ diskriminačního jednání realitních makléřů, kteří odmítali zprostředkovat nájemní bydlení Romům s odůvodněním, že si to majitel bytu nepřeje. Ochránkyně upozornila, že antidiskriminační zákon musí respektovat i soukromí vlastníci nemovitostí, pokud je veřejně nabízejí k pronájmu. Jestliže tedy zveřejněná nabídka vylučuje příslušníky určitého etnika, jedná se o diskriminaci v přístupu k bydlení.</p><p>Ve středu 4. března se bude stejnou zprávou ochránkyně zabývat i <strong>podvýbor ústavně právního výboru pro legislativní podněty veřejného ochránce práv a Evropský soud pro lidská práva</strong>. Ten, rovněž za přítomnosti veřejné ochránkyně práv Anny Šabatové, projedná také zprávu o její činnosti ve 3. čtvrtletí loňského roku. V ní ochránkyně upozorňuje např. na svá zjištění z návštěv protialkoholních záchytných stanic a s tím související požadavek stanovit právním předpisem minimální požadavky na personální a materiálně-technické vybavení záchytek. Informuje také o některých případech.</p><p>Zástupce ochránkyně Stanislav Křeček se dnes účastní jednání <strong>Rady vlády pro seniory a stárnutí populace</strong>. Rada je stálým poradním orgánem vlády, usiluje o vytvoření podmínek pro zdravé, aktivní a důstojné stárnutí a stáří v České republice a o aktivní zapojení starších osob do ekonomického a sociálního rozvoje společnosti. Zástupce ombudsmanky představí některé poznatky z šetření týkající se seniorů a rovněž při této příležitosti předá ministryni práce a sociálních věcí zprávu z návštěv ubytovacích zařízení, která v rozporu se zákonem, bez registrace poskytují sociální služby.</p>

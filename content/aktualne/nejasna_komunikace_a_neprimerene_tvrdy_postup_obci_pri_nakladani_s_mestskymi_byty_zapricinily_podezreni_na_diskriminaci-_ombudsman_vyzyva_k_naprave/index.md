---
title: Nejasná komunikace a nepřiměřeně tvrdý postup obcí při nakládání s
  městskými byty zapříčinily podezření na diskriminaci. Ombudsman vyzývá k
  nápravě
date: 2025-02-13T08:26:00
vystupy:
  - tz
perex: <p>Tíživá sociální situace, nejisté bydlení a podezření, že je
  vůči&nbsp;nim uplatňován diskriminující přístup – to spojovalo dvě matky
  z&nbsp;různých koutů Česka. Obě se pokoušely vyřešit bytovou situaci svých
  rodin prostřednictvím obcí, každá s různou mírou úspěšnosti. Méně přísný
  přístup v jednom případě a jasná komunikace v druhém mohly zmírnit alespoň
  část jejich potíží. Na to také cílila doporučení, která obcím zaslal ombudsman
  Stanislav Křeček.&nbsp;</p>
attachments:
  - title: Antidiskriminační zákon
    file: https://www.e-sbirka.cz/sb/2009/198/2018-01-01?f=diskriminace&zalozka=text
  - title: "Informační leták ombudsmana k diskriminaci "
    file: https://www.ochrance.cz/letaky/rovne-zachazeni/rovne-zachazeni.pdf
  - title: "Informační leták ombudsmana k principům dobré správy "
    file: https://www.ochrance.cz/dokument/principy-dobre-spravy/principy-dobre-spravy.pdf
  - title: "Obecní bydlení z pohledu práva na rovné zacházení a role obcí při řešení
      bytové nouze – výzkum veřejného ochránce práv 2020 "
    file: https://www.ochrance.cz/uploads-import/ESO/69-2019-DIS-JMK-vyzkum_obecni_bydleni.pdf
---
<p>V prvním případě se pro ženu našel obecní byt. Avšak za podmínek, kvůli kterým byla pod neustálým tlakem. Nájemní smlouvu s&nbsp;ní totiž město uzavíralo vždy pouze na měsíc. Nájemkyně se obávala, že tak činí kvůli jejímu duševnímu onemocnění a dopouští se tím diskriminace z&nbsp;důvodu zdravotního postižení.</p><p>Podle obce byl však důvodem její dosud nesplacený dluh související s&nbsp;užíváním přechozího bytu. Vznik dluhu sice nájemkyně rozporovala, i tak jej ale pravidelně splácí. I když důvodem podle všeho nebylo zdravotní postižení nájemkyně, ale právě trvající dluh, ombudsman Stanislav Křeček se k&nbsp;postupu města vyhradil: <i>„Opakované uzavírání nájemní smlouvy na dobu jediného měsíce považuji za nepřiměřeně tvrdé a v rozporu s principy dobré správy.&nbsp;Jsem přesvědčen, že pokud chce město krátkodobou smlouvou motivovat ke splácení dluhu, šestiměsíční smlouva by mu byla dostačující zárukou a nájemkyni by poskytla větší jistotu.“&nbsp;</i></p><p>Druhý případ se týkal matky dvou dětí s&nbsp;postižením, která se přes deset let bez úspěchu snažila získat obecní byt. Zamítavé odpovědi města pravidelně obsahovaly pouze strohou informaci o tom, že žadatelka nebyla vybrána. Žena se domnívala, že důvodem nepřidělení bytu je její romský původ.</p><p>Ombudsman proto případ přezkoumal. Zjistil, že žádostí o obecní byty je oproti nabídce města nepoměrně mnoho. Ročně se uvolní 3 až 5 bytů, přičemž na každý z nich připadá 20 až 30 zájemců. Město z&nbsp;nich vybírá na základě zveřejněných podmínek.&nbsp; Byty přiděluje přednostně v obecním zájmu, např. zástupcům profesí z oblasti školství, zdravotnictví či policie. Žadatelka, i když byla její situace naléhavá, daným podmínkám neodpovídala. Takové vysvětlení však v&nbsp;odpovědích obce nenašla.</p><p>Stanislav Křeček obce vybízí k řádnému dialogu: <i>„Dobrou zprávou je, že se nerovný přístup ani v&nbsp;jednom z&nbsp;těchto případů nepotvrdil. Ne vždy lze nedostatky v&nbsp;jednání či komunikaci obcí interpretovat jako projev diskriminace. Nicméně veřejné instituce by měly vůči občanům postupovat maximálně otevřeně a přiměřeně. Praxe ukazuje, jak je důležité, aby všechna rozhodnutí úřadů byla vždy podložena jasným zdůvodněním. Každému uchazeči by mělo být zřejmé, proč neuspěl. K&nbsp;tomu také směřovala naše doporučení.“</i></p><blockquote><p><strong>Diskriminací&nbsp;</strong></p><p>se obecně rozumí odlišné zacházení ve srovnatelných situacích bez rozumného odůvodnění. Antidiskriminační zákon stanoví, z jakých důvodů je rozlišování mezi lidmi nepřípustné. Jsou to rasa, etnický původ, národnost, státní příslušnost, pohlaví, sexuální orientace, věk, zdravotní postižení, náboženské vyznání, víra a světový názor.&nbsp;</p><p>Současně antidiskriminační zákon vymezuje situace, v nichž je diskriminace zakázána. Jde o zaměstnání, podnikání, vzdělání, zdravotní péči, poskytování zboží a služeb včetně bydlení, pokud jsou nabízeny veřejnosti.</p><p>Některé další zákony (např. školský zákon, zákoník práce, zákon o ochraně spotřebitele aj.) zakazují diskriminaci i z jiných důvodů, např. z důvodu členství v odborových organizacích či politických stranách, z důvodu rodinného stavu, sociálního původu, majetku atd. Na jejich dodržování dohlížejí kontrolní orgány jako např. Česká školní inspekce, Česká obchodní inspekce, inspektoráty práce aj.</p></blockquote>

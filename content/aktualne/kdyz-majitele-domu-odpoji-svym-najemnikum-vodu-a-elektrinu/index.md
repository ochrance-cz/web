---
title: "Když majitelé domů odpojí svým nájemníkům vodu a elektřinu"
oldUrl: "src/www.ochrance.cz/aktualne/tiskove-zpravy-2007/kdyz-majitele-domu-odpoji-svym-najemnikum-vodu-a-elektrinu"
date: 2007-09-05
perex: "<p></p>"
---

<!-- imported from the old website -->

<p class="Normln-web">Na veřejného ochránce práv se v posledních dnech obrátilo několik občanů brněnských domů, kterým majitel odpojil vodu a elektřinu. Jednalo se přitom o nájemníky s platnými smlouvami, kteří řádně platili nájemné i veškeré poplatky.</p><p class="Normln-web">Vzhledem k závažnosti případu se veřejný ochránce práv po zjištění celkového stavu věci rozhodl informovat primátora města Brna. Požádal ho o součinnost a náležité instruování úřadů městských částí, aby v podobných případech na žádost poškozených nájemců zahajovali řízení o ochraně pokojného stavu podle ustanovení § 5 občanského zákoníku a také poškozené poučovali o možnostech řešení soudní cestou. Obdobně by měly postupovat i úřady v ostatních městech. K podobným případům totiž dochází v celé České republice a veřejný ochránce práv na ně už v minulosti upozorňoval. Vytýkal zejména nečinnost příslušných úřadů právě při ochraně pokojného stavu a zajištění práv občanů.</p><p class="Normln-web">Když majitel domu svým nájemníkům přestane topit, odpojí jim elektřinu nebo vodu, poruší tím pokojný stav, jehož ochranou jsou pověřeny obecní úřady. Ty mají povinnost poskytnout stěžovatelům ochranu a zahájit správní řízení, ukončené vydáním správního rozhodnutí a uložením povinnosti majiteli obnovit předešlý stav. Veřejný ochránce práv si je vědom, že správní rozhodnutí nařizující obnovení předešlého stavu (tedy obnovení dodávek vody, elektřiny nebo tepla) jsou v praxi s obtížemi vykonatelná, ale domnívá se, že je úkolem samosprávních i státních institucí o prosazení práva usilovat.</p><p class="Normln-web">Poškození nájemníci by se ale v každém případě měli obrátit i na soud s žádostí o vydání předběžného opatření o obnovení dodávek vody, elektřiny nebo tepla. Veřejný ochránce práv v této souvislosti upozorňuje, že zahájení soudního řízení není důvodem k zastavení správního řízení na obecním úřadě, jak se v minulosti několikrát stalo. Jde o dva samostatné postupy, které mohou běžet současně. Vydá-li soud předběžné opatření a vlastník domu je nerespektuje, soud na žádost poškozeného přistoupí k výkonu rozhodnutí, tedy k exekučnímu obnovení dodávek.</p><p class="Normln-web"> </p>

---
title: Státní služba by mohla být mezi zaměstnavateli vlajkovou lodí v
  zaměstnávání lidí s postižením
date: 2023-09-13T10:59:25.611Z
vystupy:
  - tz
perex: >
  <p>Na včerejším jednání se na tom shodl ombudsman a jeho zástupce se
  &bdquo;superúředníkem&ldquo;. Shodli se také na důležitosti vzdělávání
  úředníků, kterému ombudsman napomáhá například v&nbsp;oblasti srozumitelnosti
  úředních textů nebo porozumění diskriminaci. Dále projednávali připravované
  změny pro úředníky ve státní službě.</p>
---
<p>&bdquo;<em>Jsem rád, že můžeme navázat na naši spolupráci, aby se státní služba stala atraktivním zaměstnavatelem, ale také byla srozumitelná pro veřejnost,&ldquo;</em> uvedl po jednání s&nbsp;nejvyšším státním tajemníkem ombudsman Stanislav Křeček.</p>

<p>Pokračovali jsme v&nbsp;diskuzi o tom, jak zvýšit počet zaměstnanců s postižením ve státní službě. Z&nbsp;našeho výzkumu totiž plyne, že ani ministerstva neplní zákonem stanovený povinný podíl zaměstnanců s&nbsp;postižením. &bdquo;<em>Zvýšit zaměstnávání lidí se zdravotním postižením ve veřejné správě je naší prioritou a státní služba by mohla jít příkladem. O důležitosti a výhodách plynoucích ze zaměstnávání lidí s&nbsp;postižením je nutné zvyšovat povědomí</em>,&ldquo; sdělil zástupce ombudsmana Vít Alexander Schorm.</p>

<p>Schorm chce také zmapovat, jak služební úřady aktuálně plní povinný podíl zaměstnávání lidí s&nbsp;postižením a jaké konkrétní kroky dělají ke zvýšení počtu zaměstnanců s&nbsp;postižením.</p>

<p>Zástupce ombudsmana se také zajímal o zkušenosti nejvyššího státního tajemníka s&nbsp;ukončováním služebních poměrů, které předpokládá zákon, pokud soud úředníka omezí ve svéprávnosti. <em>&bdquo;Hovořili jsme o tom, zda je takový krok přiměřený, když soud omezí svéprávnost státního zaměstnance v oblastech, které nijak nesouvisejí s výkonem státní služby, například v oblasti rodičovské zodpovědnosti, poskytování sociálních či zdravotních služeb</em>,&ldquo; vysvětlil zástupce ombudsmana. Přestože několika úředníkům takto služební poměr skončil, Ministerstvo vnitra žádné stížnosti nezaznamenalo. O přiměřenosti právní úpravy chceme dále jednat.</p>

<blockquote>
<p>Jaké jsou překážky v zaměstnávání lidí s&nbsp;postižením ve služebních úřadech, ombudsman zachytil ve <a href="https://www.ochrance.cz/dokument/vyzkum_crpd/">výzkumu</a>.</p>
</blockquote>

<h4><strong>Pomáháme vzdělávat úředníky</strong></h4>

<p>Zabývali jsme se také srozumitelností úředních textů. Superúředník&nbsp;Jindřich Fryč ocenil, že jsme nabídli státní službě podporu při vzdělávání v&nbsp;tom, jak psát srozumitelněji úřední texty. &bdquo;<em>Srozumitelnost úředních dokumentů může přispět k jejich většímu akceptování ze strany veřejnosti. Ukazuje se tak ze zkušeností z jiných evropských zemí, které se tomuto tématu věnují systematicky</em>,&ldquo; uvedl Jindřich Fryč.</p>

<blockquote>
<p>Srozumitelností se v&nbsp;Kanceláři veřejného ochránce práv zabýváme dlouhodobě. Úřední jazyk je totiž mnohdy zbytečně složitý. Záleží nám na&nbsp;tom, aby lidé úředním textům rozuměli. Máme zkušenosti s&nbsp;texty úřadů, na&nbsp;něž si lidé stěžují. Úřední texty jsme&nbsp;také zkoumali a testovali jejich porozumění. Naše zjištění jsme převedli do pravidel srozumitelného psaní a spolu s praktickými příklady je shrnuli v&nbsp;příručce určené nejen úředníkům nazvané <a href="https://www.ochrance.cz/srozumitelne/">Jak psát srozumitelné úřední texty</a>. Věříme, že srozumitelné texty šetří lidem i&nbsp;úřadům čas, peníze a&nbsp;nervy.</p>
</blockquote>

<p>Ke vzdělávání úředníků jsme nabídli i náš e-learningový kurz <a href="https://diskriminace.netventic.net/login">Základy antidiskriminačního práva</a>. <em>Kurz jsme vytvořili tak, aby byl užitečný především pro zaměstnance úřadů, které řeší stížnosti na diskriminaci.</em></p>

<h4><strong>Připravované změny pro úředníky ve státní službě</strong></h4>

<p>Věnovali jsme se také etickému kodexu. Ombudsman ocenil čas a energii, které Ministerstvo vnitra vynaložilo na jeho přípravu. Kodex bude fungovat jako pomoc pro úředníky, jak postupovat v&nbsp;eticky rozporných situacích. Jeho uvedení do praxe bude doprovázet vzdělávání úředníků a důležitá společenská diskuze o etických dilematech spojených s&nbsp;výkonem státní služby.</p>

<p>Prodiskutovali jsme připravovanou novelu zákona o státní službě, ke které ombudsman uplatnil své připomínky. Zaměřili jsme se na důvody snížení požadavku na vzdělání, kdy pro úředníky v 10. platové třídě a výše nově postačí středoškolské vzdělání s&nbsp;maturitou. Plánovaná změna je reflexí na situaci na trhu práce.</p>

<p>V&nbsp;nastavené spolupráci s&nbsp;nejvyšším státním tajemníkem budeme nadále pokračovat.</p>

---
title: "Jednání s generálním ředitelem Vězeňské služby ČR"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2015/jednani-s-generalnim-reditelem-vezenske-sluzby-cr/"
date: 2015-02-04
perex: "<p>Druhé společné jednání ochránkyně Mgr. Anny Šabatové, Ph.D. a generálního ředitele Vězeňské služby ČR brig. gen. PhDr. Pavla Ondráška proběhlo dne 23. 1. 2015 v Brně.</p>"
---

<!-- imported from the old website -->

<p>Diskutována byla novela řádu výkonu trestu odnětí svobody (vyhláška č. 345/1999 Sb.), která je aktuálně v legislativním procesu. Stěžejní změny z pohledu ochránkyně představuje úprava možnosti koupání odsouzených na 2x týdně (dosud pouze jednou týdně) tak, jak stanoví Evropská vězeňská pravidla. Další očekávanou změnou je nahrazení tzv. hygienických balíčků (vydávány nemajetným odsouzeným od 1. 1. 2014 namísto 100 Kč sociálního kapesného), poukázkou, za kterou si odsouzení budou moci ve vězeňské kantýně nakupovat zboží dle aktuální potřeby. Hygienické balíčky představují zvýšenou administrativní zátěž na civilní pracovníky ve věznicích. Tuto činnost (výdej balíčků) zpravidla zajišťuje vychovatel, který je v současné době namísto odborné práce s odsouzenými, pasován do role „skladníka“.</p><p>Aktuální ve věznicích je rovněž změna poskytovatele telefonních služeb s cílem zlevnit volání pro odsouzené na ceny běžné v současné době.</p><p>Ochránkyně dále na jednání otevřela téma ustanovování tlumočníků cizincům ve věznicích při poskytování zdravotních služeb. Tuto povinnost při jazykové bariéře stanoví věznicím zákon o zdravotních službách (zákon č. 372/2011 Sb.) a z poznatků ochránkyně vyplývá, že této povinnosti ne vždy věznice dostojí, což v praxi může mít vliv na úroveň zdravotní péče.</p><p>Generální ředitel ochránkyni informoval o aktuálních problémech s kapacitou českých věznic. Problém se týká v současné době pouze typu ostraha. Z těchto důvodů bylo přikročeno k omezení minimálního stanoveného prostoru na jednoho odsouzeného (4m<sup>2</sup>). Vězeňská služba ČR v této souvislosti připravuje otevření dříve zakonzervovaných areálů-poboček některých věznic.</p><p>Na příštím květnovém jednání již bude moci ochránkyně shrnout předběžné poznatky z aktuálně prováděných systematických návštěv věznic.</p>

---
title: Ženy v Česku se kvůli těhotenství a mateřství setkávají v práci s mnohými
  bariérami, potvrdil výzkum veřejného ochránce práv
date: 2023-06-23T08:56:12.033Z
vystupy:
  - tz
perex: >
  <p>Rodičovství podle aktuálního výzkumu často nepříznivě zasahuje do
  pracovního života žen ve všech jeho fázích &ndash; od nabídek práce a
  pohovorů, přes návrat po rodičovské dovolené až po odměňování nebo rozvázání
  pracovního poměru. Výzkum také potvrdil, že právě ženy výrazně častěji
  ustupují ze svých profesních cílů ve prospěch péče o děti.</p>
attachments:
  - title: "Výzkum: Těhotenství a mateřství na pracovišti"
    file: https://www.ochrance.cz/aktualne/zeny_v_cesku_se_kvuli_tehotenstvi_a_materstvi_setkavaji_v_praci_s_mnohymi_barierami_potvrdil_vyzkum_verejneho_ochrance_prav/vyzkumna_zprava_tehotenstvi_a_materstvi_na_pracovisti.pdf
  - file: https://www.ochrance.cz/aktualne/zeny_v_cesku_se_kvuli_tehotenstvi_a_materstvi_setkavaji_v_praci_s_mnohymi_barierami_potvrdil_vyzkum_verejneho_ochrance_prav/survey_report_pregnancy_and_maternity_at_the_workplace.pdf
    title: "Survey report: Pregnancy and Maternity at the Workplace"
---
<p>Své zkušenosti ve <a href="https://www.ochrance.cz/uploads-import/ESO/30-2023-DIS_M%C5%A0-final.pdf">výzkumu</a> sdílelo 1&nbsp;300 žen,<strong> </strong>které pečují alespoň o jedno dítě mladší než šest let. Díky velikosti a složení vzorku je možné získané informace zobecnit na celou Českou republiku. Veřejný ochránce práv si tímto rozsáhlým výzkumem ověřil, jak často ženy-matky zažívají na pracovním trhu různé situace, například:&nbsp;</p>

<ul>
	<li>téměř dvou třetin žen se na pracovním pohovoru někdy zeptali na jejich rodinný život, přestože takové otázky u pohovorů zaznívat nesmí;</li>
	<li>každá šestá žena se setkala s&nbsp;tím, že jí zaměstnavatel neprodloužil pracovní smlouvu na dobu určitou, přestože o to měla zájem. Podle respondentek v&nbsp;tom hrálo roli právě jejich mateřství;</li>
	<li>každá sedmá matka zažila&nbsp;nátlak zaměstnavatele na uzavření dohody o ukončení pracovního poměru;</li>
	<li>každá osmá matka výpověď dostala, nebo ji zaměstnavatel dotlačil k&nbsp;podepsání &bdquo;dohody&ldquo;.</li>
</ul>

<p>Ženy většinou nezaznamenaly, že by k nim jejich zaměstnavatel po návratu do práce z mateřské či rodičovské dovolené přistupoval hůře. Většina ale také uvedla, že jim ani nenabízel pomoc, která by jim <a href="http://materskarodicovska.cz/">návrat do práce usnadnila</a>. Až třetina žen by přitom takovou nabídku ráda využila - nejčastěji například <a href="http://materskarodicovska.cz/cz/pruzna-pracovni-doba-zamestnanec">pružnou pracovní dobu</a> nebo takzvaný <a href="http://materskarodicovska.cz/cz/stlaceny-pracovni-tyden-zamestnanec">stlačený pracovní týden</a>.</p>

<p>Spolu s&nbsp;výzkumem formuloval veřejný ochránce práv doporučení pro resorty školství a práce a sociálních věcí, která by měla ženám slaďování pracovního a osobního života usnadnit, a tím zlepšit jejich postavení na pracovním trhu. Jde například o podporu investic zajišťující vznik nových a rozšiřování stávajících mateřských škol. Všechna doporučení odkazují na cíle, které si stát již v&nbsp;minulosti stanovil ve <a href="https://www.mzcr.cz/wp-content/uploads/2021/06/Strategie-rovnosti-zen-a-muzu-na-leta-2021-2030.pdf">Strategii rovnosti žen a mužů na léta 2021&ndash;2030</a>, vydané Úřadem vlády ČR, a v <a href="https://www.vlada.cz/assets/ppov/rovne-prilezitosti-zen-a-muzu/Aktuality/Akcni-plan-rovneho-odmenovani-zen-a-muzu20232026.pdf">Akčním plánu rovného odměňování žen a mužů 2023&ndash;2026</a> z pera Ministerstva práce a sociálních věcí.</p>

<p>Výzkum i doporučení představili odborníci&nbsp;Kanceláře veřejného ochránce práv na konferenci a workshopu Rodičovství na pracovišti. Tam také zazněly konkrétní příklady nerovného přístupu zaměstnavatelů k&nbsp;mužům a ženám. Z&nbsp;případů ombudsmana šlo například o situaci, kdy ministerstva rušila jako neobsazená i <a href="https://www.ochrance.cz/aktualne/ombudsman_upozornil_na_diskriminaci_statnich_zamestnancu_kvuli_rodicovstvi/">služební místa zaměstnanců na&nbsp;mateřské a&nbsp;rodičovské dovolené</a>.</p>

<p>Státní úřad inspekce práce se při svých kontrolách zase setkává například se spojováním výše zaměstnaneckých benefitů s&nbsp;mírou absence v&nbsp;práci. Takové opatření znevýhodňuje nejen rodiče malých dětí, které jsou častěji nemocné, ale například i zaměstnance se zdravotními problémy. Pracovnice Státního úřadu inspekce práce na konferenci zmínila i případ společnosti, kde vedoucí zaměstnanci dostávali za stejnou práci odlišný příplatek. Zatímco muži mohli získat jako příplatek až 60 % maximálního tarifu, u žen to bylo 27 %.</p>

<p>Tématu rodičů na pracovním trhu se veřejný ochránce práv věnuje dlouhodobě. Vloni například vydal příručku <a href="https://www.ochrance.cz/dokument/rodicovstvi_a_diskriminace_v_praci/">Rodiče a diskriminace v práci</a>. V&nbsp;ní rodiče najdou přehled aktuálních právních pravidel i praktické rady pro různé situace, které mohou v&nbsp;zaměstnání nastat. Příručka je dostupná také v&nbsp;angličtině.</p>

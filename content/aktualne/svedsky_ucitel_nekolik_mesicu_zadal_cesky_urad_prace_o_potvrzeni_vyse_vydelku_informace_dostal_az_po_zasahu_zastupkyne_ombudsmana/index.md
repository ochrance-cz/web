---
title: Švédský učitel několik měsíců žádal český úřad práce o potvrzení výše
  výdělku, informace dostal až po zásahu zástupkyně ombudsmana
date: 2021-11-08T10:22:57.251Z
vystupy:
  - tz
perex: Ani po několika urgencích švédského úřadu pro nezaměstnanost nedodal
  český úřad práce potřebné informace pro vyměření dávek v nezaměstnanosti
  švédskému učiteli. Podle zástupkyně ombudsmana Moniky Šimůnkové úřad práce
  pochybil, když neposkytl nezbytné údaje bez zbytečného odkladu. Kvůli
  chybějícím informacím z České republiky zůstal muž bez podpory v
  nezaměstnanosti téměř 8 měsíců.
---
<p>Švédský učitel působil rok na české soukromé škole. Když po návratu do Švédska požádal o dávky v&nbsp;nezaměstnanosti, obrátil se švédský úřad pro nezaměstnanost na český úřad práce s&nbsp;žádostí o doložení výše celého mužova výdělku ze zaměstnání v Česku. Bez této informace nemohli švédští úředníci podporu vypočítat. Jejich čeští kolegové výdělek potvrdili, ovšem uvedli částku odpovídající řádově spíš průměrnému měsíčnímu platu.</p>

<p>S&nbsp;tím ale žadatel nesouhlasil, za rok si podle svých dokladů v&nbsp;Česku vydělal násobně víc a potvrdil to i výplatními lístky. Švédský úřad pro nezaměstnanost proto český úřad práce požádal o vysvětlení a dodatečné informace. České úředníky kontaktoval ještě čtyřikrát v průběhu roku 2020. Na zprávy psané anglicky nebo česky ale nedostal žádnou odpověď. Počátkem letošního roku se proto švédský učitel obrátil na veřejného ochránce práv.</p>

<p>Doklady, které si zástupkyně ombudsmana vyžádala od úřadu práce, potvrdily, že švédský úřad pro nezaměstnanost požadoval od českého úřadu práce potvrzení údaje označeného jako <em>&bdquo;gross earning during employment&ldquo;, </em>v&nbsp;překladu hrubý výdělek v průběhu zaměstnání. Částka, kterou úřad práce potvrdil, odpovídala průměrnému měsíčnímu výdělku (anglický ekvivalent je <em>&bdquo;average monthly income&rdquo;</em>). Ten se v České republice běžně používá pro výpočet podpory v nezaměstnanosti.</p>

<p>Podle zástupkyně ombudsmana nebyl český úřad práce povinen znát způsob výpočtu dávek v nezaměstnanosti ve Švédsku. Je podle ní pochopitelné, když nejprve postupoval způsobem obvyklým pro stanovení průměrného výdělku pro účely výpočtu podpory v nezaměstnanosti v České republice. Úřadu ale zástupkyně ombudsmana vytkla následnou několikaměsíční nečinnost, když opakovaně nereagoval na výzvy švédských úředníků a nepomohlo ani upřesnění dotazu, že potřebují znát celý hrubý výdělek za dané období <em>(&bdquo;the entire gross income for the requested period&ldquo;</em>). Úřad práce podle ní nepostupoval při vyřízení záležitosti stěžovatele v souladu s principy dobré správy &ndash; konkrétně s principem včasnosti a odpovědnosti.</p>

<p>Protože po zahájení šetření veřejného ochránce práv úřad práce do Švédska potřebné informace zaslal, nenavrhla už zástupkyně ombudsmana další opatření k&nbsp;nápravě. Úřad práce upozornila, aby se v&nbsp;budoucnu podobných pochybení vyvaroval.</p>

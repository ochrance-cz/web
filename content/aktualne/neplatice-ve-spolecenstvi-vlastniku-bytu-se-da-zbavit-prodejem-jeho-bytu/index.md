---
title: "Neplatiče ve společenství vlastníků bytů se dá zbavit prodejem jeho bytu"
oldUrl: "src/www.ochrance.cz/aktualne/tiskove-zpravy-2015/neplatice-ve-spolecenstvi-vlastniku-bytu-se-da-zbavit-prodejem-jeho-bytu"
date: 2015-12-02
perex: "<p>Problém s dlužníkem ve společenství vlastníků bytů, kvůli kterému hrozí, že celý dům bude odpojen od vody a energií, se dá řešit pomocí občanského zákoníku. Zástupce ombudsmanky upozorňuje, že nový občanský zákoník umožňuje ostatním vlastníkům obrátit se na soud, aby nařídil prodej bytu dlužníka.</p>"
---

<!-- imported from the old website -->

<p>Na veřejnou ochránkyni práv se v poslední době obracejí společenství vlastníků bytů s žádostí o pomoc nebo radu, jak řešit situaci, kdy jeden z vlastníků bytu trvale dluží za služby spojené s užíváním bytu. Ostatní vlastníci bytů musí jeho dluhy uhradit, protože jinak reálně hrozí, že bude celý dům odpojen od vody a energií.</p> <p>Vztahy a spory mezi vlastníky bytů jsou soukromoprávní povahy a veřejný ochránce práv do nich vstupovat nemůže. Zástupce ochránkyně Stanislav Křeček, který se zabývá problematikou stavebního řádu a s tím souvisejícími otázkami, však upozorňuje, že popsanou situaci je možné řešit podle občanského zákoníku. Ten totiž nově chrání vlastníky bytů, kteří plní své povinnosti a řádně platí služby spojené s užívání bytu. Podle § 1184 občanského zákoníku je možné dosáhnout toho, aby soud nařídil prodej bytu vlastníka, který svým jednáním omezuje práva ostatních vlastníků.</p><p> Správce domu se nejprve musí obrátit na soud s žalobou proti dlužníkovi, na základě které by mu soud uložil povinnost uhradit ve stanovené lhůtě dlužnou částku. Pokud to dlužník nesplní, může správce bytového domu podat soudu žalobu o nařízení prodeje bytu dlužníka. Z prodeje bytu pak budou uhrazeny dluhy vůči ostatním vlastníkům bytů, resp. vůči společenství vlastníků.</p>

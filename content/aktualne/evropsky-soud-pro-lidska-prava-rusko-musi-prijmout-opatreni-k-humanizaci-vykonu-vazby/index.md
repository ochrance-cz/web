---
title: "Evropský soud pro lidská práva: Rusko musí přijmout opatření k humanizaci výkonu vazby"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2012/evropsky-soud-pro-lidska-prava-rusko-musi-prijmout-opatreni-k-humanizaci-vykonu-vazby/"
date: 2012-01-19
perex: "<p></p><p>Senát Evropského soudu pro lidská práva (dále jen ESLP) rozhodl ve věci Ananyev a ostatní v. Rusko (stížnost č. 42525/07 a 60800/08). Konstatoval, že v případě stěžovatelů byl během výkonu vazby porušen čl. 3 (zákaz nelidského a ponižujícího zacházení) a čl. 13 (právo na účinné opravné prostředky).<sup>[1]</sup></p>"
---

<!-- imported from the old website -->

<p>Stěžovatelé byli umístěni v přeplněných celách (méně než 2 m<sup>2</sup> místa na jednoho), počet vězňů na celách přesahoval počet postelí. Jedli výhradně na celách, součástí cely byl jediný dostupný záchod, jehož používání se odehrávalo před zraky osazenstva cely. Vězni měli omezený přístup k dennímu světlu a čerstvému vzduchu a rovněž omezené možnosti hygieny. V těchto podmínkách pobývali celý den mimo jedné hodiny vycházek. </p><p>Soud zdůraznil, že pochybení shledaná v současné době jsou de facto totožná jako před 10 lety v prvním takovém případě (Kalashnikov v. Rusko, stížnost č. 47095/99, rozhodnutí ze dne 15. 7. 2002) a poukazují tak na závažné systémové nedostatky ruského vazebního systému.</p><p>Rozhodnutí dosud není konečné, stane se tak za podmínek čl. 44 odst. 2 Úmluvy. Pakliže k tomu dojde, ESLP bude po Rusku požadovat přijmout okamžitá nezbytná opatření k nápravě vazebních podmínek (zastínění toalet na cele, odstranění pletiva z oken cel zabraňující průniku denního světla a zvýšenou možnost sprchování).</p><p>Soud si dále všímá závažné přeplněnosti vazebních zařízení v Rusku obecně. Konstatuje přitom, že důvodem je nadměrné a nepřiměřené využívání vazby v trestním řízení. „Vazba by měla být vyhrazena pro nezávažnější případy zahrnující násilnou trestnou činnost, vzetí do vazby by mělo být výjimečným opatřením, nikoliv běžným pravidlem.“ Proto soud požaduje i změnu v tomto ohledu.</p>Současně ESLP trvá na tom, aby Rusko zavedlo efektivní kontrolní mechanismy vazebních podmínek a možnost odškodnění pro případ, že je někdo takto nevyhovujícím podmínkám podroben. <br /><hr /><p><em><sup>[1]</sup> Rozhodnutí je dostupné v databázi HUDOC na </em><a title="Otevření do nového okna" href="http://www.echr.coe.int/" target="_blank"><em>www.echr.coe.int</em></a> <em> (cit. dne 18.1.2012).</em> </p>

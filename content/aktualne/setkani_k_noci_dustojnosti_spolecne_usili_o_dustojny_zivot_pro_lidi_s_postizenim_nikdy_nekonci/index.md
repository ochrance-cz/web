---
title: "Setkání k Noci důstojnosti: společné úsilí o důstojný život pro lidi s
  postižením nikdy nekončí"
date: 2024-01-09T18:24:41.363Z
vystupy:
  - tz
perex: >
  <p>Diskusní i pietní částí Noci důstojnosti v&nbsp;Kanceláři ombudsmana se
  kromě vzpomínek na zabitou <a
  href="https://www.respekt.cz/tydenik/2022/47/kdo-zabil-dorotu-s">Dorotu
  Šandorovou</a> prolínalo téma péče o lidi s&nbsp;nejtěžšími typy postižení.
  Právě ti jsou podobně jako Dorota silně ohroženi špatným zacházením. Často
  totiž dokáží komunikovat pouze prostřednictvím svého chování, včetně
  sebepoškozování nebo agrese vůči okolí. Veřejný ochránce práv i organizace
  zaměřené na pomoc lidem s&nbsp;postižením a pečujícím považují pochopení
  takzvaného chování náročného na péči coby formy komunikace za jeden ze
  zásadních kroků k&nbsp;zajištění důstojného života těchto lidí. Upozorňují
  také na nadměrné podávání zklidňujících léků.</p>
---
<p><a href="https://www.ochrance.cz/aktualne/misto_individualni_podpory_leky_na_zklidneni-_i_s_takovymi_pripady_se_verejny_ochrance_prav_setkava_pri_navstevach_zarizeni_kde_ziji_lide_s_postizenim/">Zjištění</a> ombudsmana i <a href="https://rokdustojnosti.cz/netlum/">výzkum</a> organizace <a href="https://detiuplnku.cz/cs/home/aktuality/">Děti úplňku</a> ukázaly, že řada lidí s&nbsp;mentálním postižením dostává dlouhodobě velké množství antipsychotik, aniž by měli psychiatrickou diagnózu. V&nbsp;čem je taková praxe nebezpečná, popsal v&nbsp;Brně na Noci důstojnosti Filip Pluhař, advokační pracovník Dětí úplňku: <em>&bdquo;Může se stát, že toho člověka například něco velmi bolí, a proto se chová náročně, sebepoškozuje se, je agresivní. A my místo abychom řešili jeho bolesti, tak ho vlastně těmi léky umlčíme. Je známý případ z&nbsp;Velké Británie, kdy se až po roce zjistilo, že holčička měla střep v&nbsp;uchu. My se chceme zasadit například o vzdělávání psychiatrů, aby věděli, jakým způsobem v&nbsp;případě lidí s&nbsp;mentálním postižením postupovat. Třeba, aby dřív než antipsychotika zkusili nasadit právě léky na bolest.&ldquo;</em></p>

<p>Podle Hany Šimáčkové, zakladatelky spolku <a href="https://www.nebudnanule.cz/">Nebuď na nule</a>, se u lidí s mentálním&nbsp;postižením používají léky také pro utlumení projevů jejich potřeb spojených se vztahy a sexualitou: <em>&bdquo;Ta potřeba, která je všem přirozená, ale sama o sobě nezmizí, a pokud jí utlumíme léky, projeví se nějak jinak. Ve výsledku spouštíme řetězec dalšího chování náročného na péči, například výbuchy agresivity. A ve chvíli, kdy přijdou tyto projevy, dochází často k&nbsp;dalšímu utlumení léky, takže se dostáváme do začarovaného kruhu,&ldquo;</em> vysvětlila Šimáčková s&nbsp;tím, že se v praxi setkává s&nbsp;dvacátníky, kteří berou i 16 různých léků a mají za sebou několik hospitalizací na psychiatrii. Přitom je podle jejích zkušeností možné s&nbsp;lidmi s&nbsp;mentálním postižením v&nbsp;pubertě i v&nbsp;oblasti sexuálních potřeb úspěšně pracovat a takovým případům předcházet.</p>

<p>Právničky Kanceláře ombudsmana v&nbsp;diskuzi připomněly, že péče o lidi s&nbsp;postižením se&nbsp;v Česku stále soustřeďuje především do velkých ústavů. A lidé v&nbsp;nich se pak často přizpůsobují systému místo, aby naopak služby reagovaly na jejich potřeby. Situaci by měla zlepšit transformace stávajících zařízení spojená s rozvojem sociálních služeb komunitního charakteru. <em>&bdquo;Často se mluví o tom, že je to o financích, ale ono to o financích není, je to prostě o nás, o politicích a političkách a našich prioritách. A pokud většinově ti, kteří rozhodují o systému, velmi rádi podpoří tvorbu jakéhokoli strategického dokumentu a akčního plánu, ale neudělají z&nbsp;jeho naplnění svou prioritu, je to špatně,&ldquo; </em>shrnula na Noci důstojnosti jihomoravská radní pro oblast rodinné a sociální politiky, Jana Holomčík Leitnerová.</p>

<p>Na jižní Moravě čeká velká změna například klienty <a href="https://eminzamek.cz/">Emina zámku</a> v&nbsp;Šanově nedaleko Hrušovan nad Jevišovkou. Jako mnoho podobných zařízení v&nbsp;republice není starý zámek stojící na&nbsp;odlehlém místě vhodný pro důstojný život. Teď se tamní obyvatelé i personál připravují, že časem zámek úplně opustí. <em>&bdquo;Mám velkou naději, že se to podaří, a my během šesti let ze zámku odejdeme. Někteří klienti se na to těší. Řada klientů se ale i bojí. Právě proto, že byli dlouho od společnosti odděleni. Neví, co všechno je čeká. Proto v mezičase musí dostávat patřičnou podporu od nás, aby se do společnosti vrátili a uměli v&nbsp;ní žít, setkávali se s&nbsp;lidmi nebo třeba začali chodit nakupovat,&ldquo; </em>popsal výhled do budoucna ředitel Emina zámku Vít Janků.</p>

<p>Ombudsman Stanislav Křeček během piety za Dorotu Šandorovou zdůraznil, že zlepšování podmínek pro lidi s&nbsp;postižením i pečující vyžaduje zapojení celé společnosti:<em> &bdquo;Lidská důstojnost je jedním z nejzákladnějších lidských práv. Jestli o něco můžeme a máme usilovat, a v této souvislosti si to připomínáme zvláště naléhavě, je to právě zachování lidské důstojnosti všech osob, zvláště těch, kteří naši pomoc nejvíc potřebují.&ldquo;</em></p>

<p>Zástupce ombudsmana Vít Alexander Schorm se zúčastnil setkání k Noci důstojnosti v&nbsp;Praze. Kromě transformace ústavů je podle něj nezbytná také odpovídající podpora pečujících: &nbsp;<em>&bdquo;R</em><em>odičům, kteří svým dětem s&nbsp;postižením pomáhají téměř nepřetržitě, často na hranici fyzického a psychického vyčerpání, a bohužel leckdy i za touto hranicí, nestačí jen vyslovit uznání. Je potřeba jim konečně přiznat potřebný statut a z&nbsp;něj plynoucí výhody a nároky,&ldquo;</em> uvedl zástupce ombudsmana.</p>

<p>O tom, jak náročná je pro rodiče péče o potomky s&nbsp;mentálním postižením, svědčí i to, že žádný z&nbsp;pozvaných pečujících nakonec nemohl na Noc důstojnosti do&nbsp;Kanceláře ombudsmana osobně přijet. Většinou kvůli tomu, že nesehnali nikoho, kdo by se o jejich dítě během tohoto odpoledne a večera postaral místo nich. &nbsp;</p>

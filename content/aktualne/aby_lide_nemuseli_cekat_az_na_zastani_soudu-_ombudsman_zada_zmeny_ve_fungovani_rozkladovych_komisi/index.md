---
title: Aby lidé nemuseli čekat až na zastání soudů. Ombudsman žádá změny ve
  fungování rozkladových komisí
date: 2025-01-24T10:33:00+0100
vystupy:
  - aktualita
perex: <p>Rozkladové komise na ministerstvech nepostupují podle jednotných
  pravidel. To přinesly závěry z dat a poznatků, se kterými přišel ombudsman.
  Úkolem lidí, kteří v rozkladových komisích sedí, je nezávisle a nestranně
  ověřit postup úředníků na ministerstvu. Měli by přispět k tomu, aby ministři
  vydávali objektivní a spravedlivá rozhodnutí o rozkladech. Podle zjištění
  ombudsmana však všechny rozkladové komise nemají v jednacích řádech správně
  upravená pravidla, nebo se řídí pravidly, která jsou problematická či dokonce
  nezákonná.&nbsp;</p>
attachments:
  - link: https://eso.ochrance.cz/Nalezene/Edit/12948
    title: Doporučení ke změně fungování rozkladových komisí
---
<p>Rozkladové komise jsou někdy důvodem, proč nemůže ombudsman u ministerstev zajistit nápravu ve prospěch lidí.&nbsp;<i> „Pokud zjistíme, že ministerstvo rozhodlo špatně, žádáme odpovědného ministra, aby rozhodnutí zrušil. Když nám ministři některých resortů nechtějí vyhovět, často se odkazují právě na doporučení své rozkladové komise, ačkoliv pro ně není závazné,“</i> popisuje problém ombudsman Stanislav Křeček. V&nbsp;řadě případů musely zasáhnout soudy, které rozhodnutí ministerstva zrušily. <i>„Lidé by se měli dočkat zastání dříve, než se obrátí na soudy. Proto nám záleží na tom, aby rozkladové komise pracovaly dobře a transparentně,“</i> dodává.</p><p>Z&nbsp;toho důvodu se ombudsman sešel se zástupci ministerstev a vyžádal si data o fungování rozkladových komisí<i>. „Zjišťovali jsme například, zda se potýkají s&nbsp;průtahy v&nbsp;řízení, zda mají jejich členové možnost uplatnit písemné odlišné stanovisko a jak se postupuje v&nbsp;případě, kdy ministr nesouhlasí s&nbsp;doporučením rozkladové komise,“</i> dodává ombudsman.&nbsp;</p><p>Na základě zjištění pak zpracoval přehled jednacích řádů rozkladových komisí a příkladů dobré praxe. Současně vydal soubor třinácti doporučení, která by měla přispět k&nbsp;řešení praktických problémů a sjednocení pravidel rozkladových komisí. <i>„K našim doporučením patří například zveřejnění jmen členů rozkladových komisí na webu ministerstva kvůli možnosti namítat jejich podjatost, důsledné dodržování pravidla, aby většinu členů rozkladové komise netvořili zaměstnanci ministerstva a jeho podřízených úřadů, možnost členů rozkladové komise seznámit se s&nbsp;co nejvíce podklady nebo zrušení pravidla, že při rovnosti hlasů rozhoduje hlas předsedy rozkladové komise,“</i> upřesňuje ombudsman.</p><p>Většina ministerstev přislíbila, že v&nbsp;nejbližších měsících provede změny v&nbsp;rozkladových komisích. Zda to ministerstva skutečně udělala, ombudsman ověří při prošetřování nových stížností.</p><p>&nbsp;</p><blockquote><p><strong>Rozklad </strong>= opravný prostředek (něco jako odvolání). Zjednodušeně řečeno jde o žádost, aby ministr zkontroloval, zda je rozhodnutí ministerstva správné.</p><p><strong>Rozkladová komise</strong> = jde o skupinu odborníků, která prověří postup a úvahy úředníků na ministerstvu při vydání rozhodnutí, a poté poradí ministrovi, jak by měl rozhodnout o rozkladu.</p></blockquote>

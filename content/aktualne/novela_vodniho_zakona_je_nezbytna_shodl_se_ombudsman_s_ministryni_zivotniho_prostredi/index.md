---
title: Novela vodního zákona je nezbytná, shodl se ombudsman s ministryní
  životního prostředí
date: 2022-01-24T13:40:25.491Z
vystupy:
  - tz
perex: >
  <p>Veřejný ochránce práv seznámil na dnešním jednání ministryni životního
  prostředí se závěry svého šetření okolností havárie na řece Bečvě v&nbsp;září
  2020 spojené s masivním úhynem ryb. Ombudsman už dříve poukázal na vážné
  systémové nedostatky současné právní úpravy především v&nbsp;oblasti
  ohlašování havárie nebo jasného vymezení kompetencí jednotlivých úřadů, které
  se na řešení havárií na vodách podílejí. &nbsp;Své šetření ombudsman v lednu
  ukončil s&nbsp;tím, že dál bude usilovat právě o změnu vodního zákona.</p>
---
<p>Současný zákon podle ombudsmana upravuje systém ohlašování havárie velmi nepřehledně. <em>&bdquo;S určitou nadsázkou lze říct, že všichni mají informovat všechny, až se následně ztratí přehled o tom, kdo koho kdy informoval,&ldquo;</em> uvedl už dříve ombudsman Stanislav Křeček. Vítá proto, že samo ministerstvo v&nbsp;minulosti navrhlo, aby prvotní informace směřovaly vždy k&nbsp;Hasičskému záchrannému sboru a ten by následně zprávu o havárii předával dál místnímu vodoprávnímu úřadu a České inspekci životního prostředí.</p>

<p>Problém vidí ombudsman i v tom, že současný vodní zákon výslovně nestanoví, který krajský úřad má zneškodňování havárie řídit, zasáhne-li území více krajů. To by měla zamýšlená novela také vyjasnit. V&nbsp;neposlední řadě je podle ombudsmana nutné přesněji definovat, co řízení prací při zneškodňování havárie přesně obnáší.</p>

<p>Návrh novely vodního zákona, který připomínky ombudsmana zohledňoval, sice vznikl již za předchozí vlády, před volbami ho ale zákonodárci nestihli projednat. Veřejný ochránce práv bude s&nbsp;Ministerstvem životního prostředí i nadále intenzivně spolupracovat. Dnes s&nbsp;ministryní Annou Hubáčkovou jednal také o dalších společných tématech jako je například úprava stavebního zákona.</p>

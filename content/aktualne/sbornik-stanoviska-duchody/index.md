---
title: "Sborník Stanoviska: Důchody"
oldUrl: "src/www.ochrance.cz/aktualne/tiskove-zpravy-2009/sbornik-stanoviska-duchody"
date: 2009-03-11
perex: "<p></p><p>Ochránce v těchto dnech vydal již čtvrtý sborník z řady Stanoviska, tentokrát zaměřený na problematiku důchodového pojištění. Jde o jednu z nejpočetněji zastoupených oblastí práva, v níž se na ochránce občané obracejí, což je dáno i tím, že rozhodování o důchodu je jedním z mála správních řízení, kterým v určité fázi života projde prakticky každý.</p>"
---

<!-- imported from the old website -->

<p class="Normln-web" style="TEXT-DECORATION: none">Za dobu svého působení obdržel ochránce více než 2400 podnětů z oblasti důchodového pojištění. Přestože ze statistických údajů vydávaných Českou správou sociálního zabezpečení vyplývá, že plných 60 % přiznaných důchodových dávek představuje starobní důchod, ve struktuře podnětů k ochránci toto pravidlo neplatí. Nejvíce podnětů ochránce obdrží z oblasti invalidních důchodů, starobní důchody jsou až na druhém místě. S odstupem pak následují důchody vdovské a sirotčí. Přestože jsou podněty z oblasti důchodového pojištění nejrůznějšího charakteru, je možno zobecnit, že u rozhodování o starobních důchodech napadají občané zejména výši přiznaného důchodu, u invalidních důchodů naopak vyslovují nespokojenost se zamítnutím své žádosti, nejčastěji z důvodu nesplnění jedné ze dvou podmínek pro vznik nároku na invalidní důchod, tedy nezískání potřebné doby pojištění či nesplnění podmínky invalidity, tj. procentně vyjádřeného poklesu schopnosti soustavné výdělečné činnosti v důsledku dlouhodobě nepříznivého zdravotního stavu. Podněty z oblasti pozůstalostních důchodů lze charakterizovat přesně opačně. Vesměs se týkají změny platné právní úpravy a pouze ojedinělá jsou podání, v nichž stěžovatelé poukazují na konkrétní rozhodnutí o důchodové dávce.</p><p class="Normln-web" style="TEXT-DECORATION: none">I přes vysoký počet podnětů k ochránce není možné toto číslo srovnávat s počtem řízení, která vede Česká správa sociálního zabezpečení. Faktem na druhou stranu zůstává, že v nadpoloviční většině šetřených případů konstatuje ochránce pochybení ČSSZ, a to minimálně v nedodržení lhůt pro vydání rozhodnutí. Zjištěné nedostatky jsou však díky součinnosti tohoto úřadu obvykle poměrně rychle a efektivně odstraňovány.</p><p class="Normln-web" style="TEXT-DECORATION: none">Cílem sborníku Důchody je v prvé řadě poskytnout občanům i úřadům ucelenější představu o tom, jaké požadavky ochránce klade v rámci svých šetření na výkon státní správy v oblasti důchodového pojištění z hlediska dodržování zákonů, základních zásad správního řízení a principů dobré správy. Vedle příslušných ústředních orgánů státní správy jsou adresáty sborníku především okresní správy sociálního zabezpečení, jejichž zaměstnanci s žadateli o důchod přímo jednají a na jejichž přístupu často závisí celý průběh řízení o dávce důchodového pojištění. Zároveň může být sborník pomůckou pro ty, kdo poskytují právní poradenství žadatelům o důchod a v případě nespokojenosti pomáhají při sepsání žaloby ve správním soudnictví. V neposlední řadě je sborník určen správním soudům, jejichž rozhodnutí se s výstupy ochránce vzájemně doplňují a směřují k témuž cíli – ochraně veřejných subjektivních práv fyzických a právnických osob.</p><p class="Normln">Publikace obsahuje shrnutí problémů, s nimiž se ochránce setkal nejčastěji nebo je považuje za nejzávažnější. Vybraná stanoviska se týkají problémů, které se často opakují nebo by mohla být pro odbornou i laickou veřejnost skutkově či právně zajímavá.</p><p class="Normln-web" style="TEXT-DECORATION: none">Celý sborník je umístěn zde.</p>

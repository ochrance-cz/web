---
title: "Ombudsman informoval Poslaneckou sněmovnu o činnosti ve 4. čtvrtletí 2020"
vystupy:
  - tz
oldUrl: "/aktualne/tiskove-zpravy-2021/ombudsman-informoval-poslaneckou-snemovnu-o-cinnosti-ve-4-ctvrtleti-2020"
date: 2021-02-09
perex: "<p>Počet podnětů byl v říjnu, listopadu a prosinci stejný jako v předešlém roce a potvrdil, že se na problémech lidí s úřady příliš neprojevilo ani určité utlumení života společnosti a opatření proti šíření nákazy COVID-19. Lidé stále hledali pomoc ombudsmana především v oblasti sociálního zabezpečení, v oblasti staveb, činnosti Vězeňské služby ČR, orgánů sociálně-právní ochrany dětí a správy daní. V 75 případech lidé namítali nerovné zacházení, z toho ve 41 případech z důvodů zakázaných antidiskriminačním zákonem. Ve 4. čtvrtletí se s ohledem na prevenci šíření nákazy COVID-19 neprováděly systematické návštěvy zařízení, s výjimkou karanténních prostor v Zařízení pro zajištění cizinců Bělá-Jezová.</p>"
---

<!-- imported from the old website -->

<p>Pro ilustraci témat, kterými se ombudsman zabýval, vybral do zprávy pro poslance několik případů, např. často se opakující problém s nedostatečně odůvodněným posudkovým závěrem u invalidních důchodů ve zprávě ilustruje případ stěžovatelky, které po šetření ombudsmana a provedení mimořádné kontrolní lékařské prohlídky byl přiznán vyšší důchod a vyplacen doplatek téměř půl milionu korun.</p> <p>Dalším zajímavým tématem je monitorování zaměstnanců kamerovým systémem, v němž ochránce dospěl k závěru, že inspektoráty práce musí vždy posuzovat, jestli zaměstnavatel má závažné důvody spočívající ve zvláštní povaze jeho činnosti, aby to opravňovalo narušovat soukromí zaměstnanců.</p> <p>V oblasti ochrany před diskriminací ombudsman připomněl napravené opomenutí ve vztahu k uzavírání registrovaného partnerství v době nouzového stavu. Stejně tak došlo ke změně v podmínkách dotačního programu COVID-kultura, kdy ministerstvo po upozornění ombudsmana změnilo podmínky tak, aby nebyly v rozporu s právem EU, kterým je Česká republika vázána. </p><p> V rámci monitorování práv lidí s postižením byly v průběhu čtvrtého čtvrtletí ukončeny 3 výzkumy. Jednalo se o výzkum „Život klientů a klientek v domově pro osoby se zdravotním postižením“ zaměřený především na podmínky poskytování služby nezletilým dětem a na přípravu na zaměstnání. Dalším výzkum „Zaměstnávání lidí s postižením ve veřejné správě“ se zaměřil na zmapování situace ve veřejné správě, která by měla jít příkladem a usilovat o maximální pracovní zapojení lidí s postižením.</p><p><a href="/uploads-import/zpravy_pro_poslaneckou_snemovnu/Ctvrtletky/2020/2020-IV-Q.pdf" target="_blank">Zpráva o činnosti za 4. čtvrtletí</a></p><p><a href="/uploads-import/zpravy_pro_poslaneckou_snemovnu/Ctvrtletky/2020/2020-IV-Q-sankce.pdf" target="_blank">Informace pro vládu o věcech, v nichž nebylo dosaženo nápravy</a></p><p></p>

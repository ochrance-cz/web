---
title: "Ombudsman podporuje ministerstvo ve snaze o posílení právní ochrany
  ovzduší. Osud novely zákona o ochraně ovzduší je ale nejistý "
date: 2023-08-04T11:11:25.042Z
vystupy:
  - tz
perex: >
  <p><strong>Veřejný ochránce práv ocenil snahu Ministerstva životního prostředí
  posílit v novele zákona o ochraně ovzduší ochranu životního prostředí. <a
  href="https://odok.cz/portal/veklep/material/ALBSCRGHEMYG/">Návrh</a> počítá
  mimo jiné se širším zapojením veřejnosti do povolovacích procesů
  problematických zdrojů znečištění ovzduší. Ombudsman se ale zároveň obává o
  další osud novely. Navrhované změny se totiž nelíbí některým organizacím a
  institucím. Ty se v&nbsp;připomínkách postavily proti. </strong></p>
---
<p><em>&bdquo;Ochrana životního prostředí je důležitou úlohou státu. Dobrá kvalita ovzduší a snižování zdravotních rizik spojených se znečištěným ovzduším patří mezi programové priority vlády,</em>&ldquo; připomněl ombudsman Stanislav Křeček. Proto přivítal i snahu Ministerstva životního prostředí uvést tyto závazky do praxe. <em>&bdquo;Jsem rád, že díky aktuálnímu návrhu ministerstva by mohly organizace zaměřené na ochranu životního prostředí nebo veřejného zdraví hájit tyto zájmy ve více&nbsp;případech možného ohrožení kvality ovzduší než dosud,&ldquo; </em>vyjádřil ombudsman svou podporu návrhu ministerstva.</p>

<p>Opačný názor má například Ministerstvo průmyslu a obchodu, Hospodářská komora nebo některé zájmové organizace. Obávají se nárůstu administrativy i prodlužování správních řízení. Poznatky veřejného ochránce práv ale ukazují spíše na přínosy aktivního zapojení veřejnosti do&nbsp;řízení. &bdquo;<em>Subjekty zabývající se ochranou životního prostředí mohou úřady seznámit s&nbsp;cennými informacemi a zároveň je upozornit na případná rizika spojená s&nbsp;projednávanými záměry. Tím zpravidla přispějí k&nbsp;přijetí řešení, které je v&nbsp;konečném důsledku pro životní prostředí šetrnější,&ldquo;</em> zopakoval ombudsman své dlouhodobé zkušenosti.</p>

<p>Nyní je na Ministerstvu životního prostředí jak se k&nbsp;protichůdným stanoviskům postaví. Veřejný ochránce práv věří, že ministerstvo svůj návrh uhájí. <em>&bdquo;Osud novely zákona o ochraně ovzduší sleduji s&nbsp;obavami. Ale spoléhám, že Ministerstvo životního prostředí dokáže tlakům proti širšímu zapojení veřejnosti odolat,&ldquo;</em> uzavřel ombudsman.</p>

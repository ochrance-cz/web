---
title: "Pokrok v dosahování genderové rovnosti v EU je pomalý, tvrdí Evropská komise"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2020/pokrok-v-dosahovani-genderove-rovnosti-v-eu-je-pomaly-tvrdi-evropska-komise/"
date: 2020-04-10
perex: "<p>Strategie genderové rovnosti na období 2020 až 2025 má podle Evropské komise přispět k většímu a rychlejšímu pokroku.</p>"
---

<!-- imported from the old website -->

<p>V březnu letošního roku představila Evropská komise strategii genderové rovnosti na období 2020 až 2025 (Gender Equality Strategy 2020-2025). </p> <p>Evropská komise (dále v textu „Komise“) uvádí, že genderová rovnost patří k základním hodnotám EU. Podle Komise je EU v této oblasti globálním lídrem – mezi 20 nejúspěšnějšími zeměmi světa v dosahování genderové rovnosti figuruje 14 členských států EU. Komise ale zároveň upozorňuje, že žádný stát dosud genderové rovnosti nedosáhl. Komise připomíná aktuální hodnocení* Evropského institutu pro genderovou rovnost (EIGE), který v rámci stanovení indexu genderové rovnosti udělil členským státům EU průměrné skóre 67,4 bodů (maximum je 100 bodů). Od roku 2005 to však představuje zlepšení pouze o 5,4 bodů.</p> <p>Pokrok v dosahování genderové rovnosti v EU je tak podle Komise pomalý. Ženy v EU se stále musí potýkat s celou řadou nerovností, například v ekonomické oblasti či oblasti péče. Mzdu pobírají v průměru o 16 % nižší než muži, což má následně negativní dopad i na výši jejich důchodů. Komise uvádí, že starší ženy jsou proto ohroženy chudobou mnohem více než muži. Ženy rovněž nesou neúměrnou zátěž spojenou s prací v domácnosti a s péčí o děti a blízké. Touto neplacenou prací stráví až 22 hodin týdně, zatímco muži pouze 9 hodin. Komise rovněž věnuje pozornost nízké zaměstnanosti žen, nedostatečnému zastoupení v řídicích pozicích či genderově podmíněnému násilí, jehož rozsah je podle Komise obzvláště alarmující.</p> <p>Podle Komise je potřeba odstranit přetrvávající genderové rozdíly ve všech oblastech. Zcela zásadní je přitom boj proti genderovým stereotypům, které jsou podle Komise hlavní příčinou genderových nerovností. Stereotypní očekávání společnosti totiž omezují ambice, volby i svobodu, a to nejen žen a dívek, ale i mužů a chlapců. </p> <p>Strategie představená Komisí proto stanovuje politické cíle a opatření, která mají podpořit větší a rychlejší pokrok v této oblasti. Podle Komise se Evropa musí stát místem, kde bude genderová rovnost žitou realitou.</p> <p> </p> <p>Více podrobností ke strategii zde:</p> <p><a href="https://ec.europa.eu/commission/presscorner/detail/en/ip_20_358" target="_blank">https://ec.europa.eu/commission/presscorner/detail/en/ip_20_358</a></p> <p> </p> <p>O indexu genderové rovnosti za rok 2019 zde:</p> <p><a href="https://www.ochrance.cz/diskriminace/aktuality-z-diskriminace/aktuality-z-diskriminace-2019/genderova-nerovnost-v-eu-stale-pretrvava-ukazuje-nejnovejsi-gender-equality-index/">https://www.ochrance.cz/diskriminace/aktuality-z-diskriminace/aktuality-z-diskriminace-2019/genderova-nerovnost-v-eu-stale-pretrvava-ukazuje-nejnovejsi-gender-equality-index/</a></p>

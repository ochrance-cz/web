---
title: "Požadavek doplňujícího důkazu totožnosti u osob narozených mimo EU není diskriminací na základě etnického původu, rozhodl soud"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2017/pozadavek-doplnujiciho-dukazu-totoznosti-u-osob-narozenych-mimo-eu-neni-diskriminaci-na-za/"
date: 2017-08-17
perex: "<p>Soudní dvůr EU rozhodl, že etnický původ se nedá obecně předpokládat na základě určení země narození.</p>"
---

<!-- imported from the old website -->

<p>Soudní dvůr Evropské unie se v dubnu letošního roku zabýval sporem mezi společností Jyske Finans A/S a Úřadem pro rovné zacházení (Ligebehandlingsnaevnet) v Dánsku, který v případu jednal jménem pana Ismara Huskice.</p> <p>Pan Huskic se narodil v Bosně a Hercegovině, od roku 1993 žije v Dánsku. V roce 2000 získal dánskou státní příslušnost. Se svojí partnerkou, která se v Dánsku narodila a má dánskou státní příslušnost, si pan Huskic koupil ojetý vůz. Koupě vozidla byla částečně financována půjčkou od úvěrové instituce Jyske Finans, která se specializuje na financování motorových vozidel. Při zpracování žádosti o poskytnutí půjčky zaslal prodejce vozidel společnosti Jyske Finans osobní údaje a kopie řidičských průkazů obou žadatelů. Údaje v řidičském průkazu neuváděly státní příslušnost, pouze místo narození. Na základě tohoto údaje zjistila společnost Jyske Finans, že se pan Huskic narodil v Bosně a Hercegovině. V souladu s firemními interními procesními pravidly požádala společnost pana Huskice o poskytnutí doplňujícího důkazu totožnosti, například kopii pasu či povolení k pobytu. Tyto údaje vyžaduje společnost u osob, které se narodily mimo členské země Evropské unie nebo Evropského společenství volného obchodu (dále v textu „ESVO“). Od partnerky pana Huskice společnost doplňující důkaz nevyžadovala, neboť ta měla v řidičském průkazu uvedeno místo narození v Dánsku. </p> <p>Pan Huskic považoval jednání společnosti Jyske Finans za diskriminační a obrátil se na místní Úřad pro rovné zacházení (dále v textu „Úřad“). Úřad dal panu Huskicovi za pravdu a jednání společnosti Jyske Finans vyhodnotil jako nepřímou diskriminaci na základě etnického původu. Případ se dostal k soudu, který potvrdil stanovisko Úřadu, že se o diskriminaci jedná. Soud ovšem uvedl, že se jedná o diskriminaci přímou. Společnost Jyske Finans následně podala odvolání. </p> <p>Dánský odvolací soud se v rámci řízení o předběžné otázce obrátil na Soudní dvůr EU. Na Soudní dvůr EU se obrací národní soudy členských států EU, aby zkonzultovaly výklad práva Evropské unie. Dánský odvolací soud se Soudního dvora dotázal na výklad přímé a nepřímé diskriminace na základě etnického původu podle Směrnice Rady 2000/43/ES týkající se zásady rovného zacházení s osobami bez ohledu na jejich rasu či etnický původ (dále v textu „směrnice“). </p> <p>Soudní dvůr ve svém rozhodnutí uvedl, že pojem etnický původ „vychází z myšlenky, že společenské skupiny se vyznačují zejména společnou státní příslušností, náboženským vyznáním, jazykem, kulturním a tradičním původem a životním prostředím.“ Přestože v definici není explicitně uvedena země původu, nejedná se podle Soudního dvora o vyčerpávající výčet, a to z důvodu použití slova „zejména“. Země narození tak nakonec může být ve výčtu jedním z kritérií. Soudní dvůr ovšem upozorňuje, že etnický původ nemůže být určen na základě jen jediného kritéria, naopak je založen na celé řadě skutečností subjektivní a objektivní povahy. Země narození nemůže nahradit souhrn všech výše uvedených kritérií a nemůže tak sama o sobě vytvářet předpoklad pro něčí etnický původ.</p> <p>Dále Soudní dvůr uvedl, že firemní praxe vyžadovat doplňující důkazy totožnosti u jednotlivců narozených mimo země EU či země ESVO není přímo ani nepřímo spojena s etnickým původem osob žádajících o půjčku. Tato praxe proto nepředstavuje přímou či nepřímou diskriminaci založenou na etnickém původu ve smyslu Směrnice.</p> <p>Rozhodnutí Soudního dvora je závazné pro soudy všech členských států EU, které se jím v podobných případech musí řídit. Konkrétní rozhodnutí však musí vydat příslušný soud členského státu, v tomto případě musí rozhodnout dánský soud.</p> <p>Celý rozsudek Soudního dvora k dispozici zde:</p> <p><a title="Otevření do nového okna" href="http://curia.europa.eu/juris/celex.jsf?celex=62015CJ0668&amp;lang1=cs&amp;type=TXT&amp;ancre" target="_blank">http://curia.europa.eu/juris/celex.jsf?celex=62015CJ0668&amp;lang1=cs&amp;type=TXT&amp;ancre</a> =</p>

---
title: "Média píší o špatném zacházení a možných podvodech v Domově Petruška"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/media-pisi-o-spatnem-zachazeni-a-moznych-podvodech-v-domove-petruska/"
date: 2014-09-08
perex: "<p>Média informovala o špatném zacházení a možném podvodném jednání s klienty neregistrovaného domova pro seniory Domov Petruška v Šestajovicích u Prahy, a to na základě tiskové zprávy Policie České republiky a zprávy z návštěvy zařízení, kterou z důvodu nedostatečné součinnosti domova a jeho neochoty přistoupit k nápravě vytýkaných nedostatků zveřejnila ochránkyně.</p>"
---

<!-- imported from the old website -->

<h4>Policie podezírá dva lidi z rozsáhlých podvodů v domě pro seniory</h4><p>Zpravodajství ČTK téma shrnulo 28. srpna:</p><p>„Policie obvinila muže a ženu z milionového podvodu s penězi důchodkyně v domě pro seniory Petruška v Šestajovicích u Prahy. Jde o ředitelku domova a jejího bývalého přítele, na jehož účet byly údajně převáděny i některé důchody. Senioři prý v domě žili v mizerných hygienických podmínkách, policisté prověřují také podezřelé úmrtí. Soud poslal obviněné do vazby, řekla dnes novinářům kriminalistka Martina Mrňáková. Soud ženu už dříve trestal za podvody na seniorech.</p><p>Na případ upozornil kamarád čtyřiaosmdesátileté seniorky trpící lehkou demencí, který za ní pravidelně docházel a zjistil, že dostává upomínky, protože jí z účtu neodcházely platby. Poté přišel na to, že její účet se zhruba milionem korun byl zrušen. Po trestním oznámení policie zjistila, že ředitelka domova sedmatřicetiletá Petra Brožová odvezla seniorku krátce po jejím příchodu do zařízení do banky a nechala peníze převést na účet bývalého přítele, šestadvacetiletého Jiřího Kunčara. Policie Brožovou, která je podle policie organizátorkou trestné činnosti, a Kunčara jako spolupachatele zadržela koncem června a v srpnu. Oba poslal soud do vazby. Peníze se nepodařilo dohledat, byly odčerpané převážně platební kartou.</p><p>&quot;Domov se navenek tvářil jako domov důchodců, ve skutečnosti byl provozován na základě oprávnění k provozu ubytovacích služeb,&quot; dodala vyšetřovatelka. Je to podle ní &quot;rodinný podnik&quot;, protože tam pracují převážně příbuzní Brožové, kteří zajišťují provoz i nadále. Zařízení funguje od roku 2012 a je v něm zhruba 20 míst. Kolik seniorů domovem od té doby prošlo, není podle policie zatím zřejmé. Vedení si klienty tipovalo údajně v nemocnicích, u lékařů, měli i webové stránky a letáky.</p><p>Policie má podezření, že na Kunčarův účet chodily důchody některých seniorů. Zatím ale prý nelze prokázat, zda byly součástí trestné činnosti, protože mohly sloužit na provoz. Policie podle Mrňákové prověřuje také podezřelé úmrtí v domově. Další vyšetřovali již v minulosti, neprokázalo se ale cizí zavinění.</p><p>Kontrola Kanceláře veřejného ochránce práv zjistila, že se v domově s klienty špatně zachází, zasahuje se do jejich práv a jsou tam zavření bez jakékoliv aktivity. V domově jsou také špatné hygienické podmínky. Někteří pracovníci mají pouze základní vzdělání, přitom ale bez patřičné kvalifikace běžně manipulovali s léky. Hejtman Miloš Petera (ČSSD) uvedl, že Středočeský kraje je připraven pomoci, kdyby senioři potřebovali ubytování v krajských domovech pro seniory. &quot;Situaci budeme pečlivě sledovat, případně ji budeme řešit s dalšími orgány jako živnostenský úřad a úřad práce, v jejichž kompetenci je kontrola ubytoven,&quot; uvedl.</p><p>Obec podle starosty Šestajovic Romana Hrdlice zaznamenala na chod domova řadu stížností a posílala úřadům podněty k prošetření. V budově se například netopilo nebo netekla voda, protože za to provozovatelé přestali platit. &quot;Po několikáté výzvě jsme zavřeli vodu, a oni přišli až po třech dnech. Takže voda tam tři dny netekla. Ti lidé byli jako rukojmí,“ řekl Hrdlic ČTK. Podobné to podle něj bylo s vytápěním. &quot;Tam se třeba netopilo čtyři dny. Volala mi nějaká paní a říkala mi, že tam má sestru, která jí brečí do telefonu,&quot; dodal. Podle místostarosty Tomáše Dvořáka si lidé stěžovali i na to, jak personál se seniory zachází. &quot;Občas byly stížnosti od sousedů, že se k těm lidem nechovají hezky, ale to nebylo nijak podložené,&quot; podotkl. Potíž je podle něj v tom, že jde o soukromé ubytovací zařízení, které nefunguje jako poskytovatel sociálních služeb. &quot;Tím jsou v podstatě dobře kryti,&quot; dodal Dvořák.<br />Policisté také zjistili, že Brožová byla za podvod na seniorech už dříve trestaná. Společně s její sestrou ji odsoudil v letech 2011 a 2012 soud v Kolíně. &quot;Vydávaly se za zaměstnankyně energetické společnosti a pod záminkou nedoplatku odcizily v nestřežený okamžik důvěřivým seniorům životní úspory z bytu,&quot; uvedla mluvčí policie Jana Rösslerová. Kriminalisté mají u Brožové další podezření a nevylučují rozšíření trestního stíhání. Za podvody je v podmínce do roku 2017. Její expřítel záznam v rejstříku trestů nemá.</p><p>Policie případ dále vyšetřuje a hledá příbuzné seniorů, kteří se mohli stát obětí podvodu. Podle Rösslerové je zřejmé, že se nepodaří sehnat všechny záznamy klientů, v písemnostech je prý nepořádek. Detektivové žádají veřejnost o pomoc a po dohodě se státním zástupcem zveřejnili na webu fotky obviněné dvojice, které hrozí za podvody až osmileté vězení.</p><p>Protože domov není registrovanou sociální službou, kontrolu u údajných sociálních služeb by měl provádět živnostenský úřad a úřad práce kvůli kontrole využívání příspěvku na péči. Středočeský krajský úřad může kontrolovat registrované sociální služby, ale podle informací ČTK 12. srpna na podnět policie provedlo hejtmanství na místě šetření. Zástupci domova uvedli, že se jedná o ubytovnu a senioři mají možnost dovážení jídla. Vedení domova bylo doporučeno požádání o registraci a na místě prý nebylo shledáno žádné porušování osobních práv ubytovaných. Dokumenty pro případnou registraci nechali zástupci hejtmanství v Šestajovicích.</p><p>Kraj podle Petery zařízení doporučil, aby se registrovalo jako poskytovatel sociálních služeb, aby se na tyto služby mohlo dohlížet. &quot;V tuto chvíli můžeme pouze doporučit registraci zřízení, nařídit ji bohužel nemůžeme,&quot; uvedl Petera. Případ podle něj ukazuje, že je potřeba změnit zákon o ubytovnách a zpřísnit podmínky pro jejich provozování.“</p><h4><a name="_GoBack"></a>Podvodníci založili byznys na nemohoucích seniorech</h4><p>Mladá fronta DNES publikovala 29. srpna text Michala Kaliny a Čeňka Třečka:</p><p>„Jmenuje se Domov Petruška a zhruba tři roky tam žijí senioři ve špatném zdravotním stavu. Není to však léčebna nebo domov důchodců. Podle zaměstnanců to je obyčejná ubytovna. Její vedoucí Petra Brožová v červnu skončila ve vazbě kvůli podezření z podvodu, stejně jako její bývalý přítel Jiří Kunčara. Do podivného zařízení v Šestajovicích u Prahy, které prezentovali jako ubytovnu, přijímali pouze seniory, a to včetně lidí s demencí či nepohyblivé. Žijí tam v nevyhovujících podmínkách a stará se o ně personál bez potřebné kvalifikace. Z informací policie vyplývá, že si dvojice založila na těchto zranitelných lidech výnosný byznys – obírala je o důchody a vysávala jim peníze z účtů. […]</p><p>Dveře tu teď otevírá teta obviněné a údajná hlavní pečovatelka. „Nejsme žádný domov, jsme ubytovna pro seniory, kteří tady platí nájemné,“ říká hned a ukazuje jednotlivé místnosti. Žena, která nechce prozradit své jméno, opakuje, že je tu vždy vzorně uklizeno. To opravdu je, ale vybavení pro nemohoucí důchodce jaksi chybí. Obyčejné postele místo polohovacích lůžek, do prvního patra se dá dostat jen po strmých schodech. A ve sprše nelze přehlédnout židli, která má uprostřed amatérsky vyřezaný otvor. „Ti, kdo nemohou chodit, bydlí jen v přízemí. A dojíždí sem jednou týdně paní doktorka z Jiren. Ubytované prohlídne a předepíše léky, které jim pak podle toho podáváme,“ nedělá si starosti pečovatelka. </p><p>Kvůli podivnému přístupu k ubytovaným seniorům už tady byla v květnu kontrola z kanceláře veřejné ochránkyně práv. Podle jejího zjištění bydlí v zařízení několik lidí nepohyblivých nebo trpících demencí. Péče nevyškolených pracovníků proto nemůže stačit. Argument, že nejde o sociální služby, ale jen o ubytovnu, kancelář neuznává. „Pokud se ubytovna soustřeďuje na lidi, kteří potřebují péči, tak porušuje zákon. Péči potřebným může poskytovat jen zařízení s oprávněním od krajského úřadu,“ vysvětluje Marie Lukasová z kanceláře ombudsmanky. Podle ní může kraj nelegálnímu zařízení udělit pokutu až milion korun. </p><p>Vyšetřovatelé, kteří už bývalou provozovatelku a jejího komplice Kunčaru obvinili, kvůli tomu také podali na úřad Středočeského kraje podnět. Ten na místě udělal vlastní kontrolu, ale postihnout obviněnou ženu se zdráhá, protože si zákon vykládá jinak. Od červnového zatčení Brožové údajnou ubytovnu už provozuje někdo jiný. Zaměstnanci, vesměs příbuzní Brožové, tu však zůstávají, stejně jako čtrnáct seniorů.</p><p>Na případu je pikantní, že „ubytovnu“ si Brožová před třemi lety otevřela poté, co jí soud vyměřil podmínku za okrádání důchodců. S příbuznou obcházely seniory, pokaždé se vloudily k nim domů a pak z nich lákaly peníze, většinou pod záminkou nedoplatku za elektřinu. Brožová pak podle policie přišla na jiný způsob – zkusila to s „ubytovnou“. </p><p>Na domov upozornil policisty přítel 84leté ženy, která se do Šestajovic dostala. Zjistil, že někdo zrušil její účet, na kterém bylo více než milion korun. Policie vypátrala, že seniorka, která podle znalců trpí demencí, hned v den přijetí do domova převedla peníze na účet Jiřího Kunčary. Z něj je pak někdo vybral a už se je nepodařilo najít. „Nejen poškozená, ale všichni ubytovaní byli po přijetí prověřeni. Kunčara nebo někdo další z personálu se jich ptal na rodinné poměry, jak to mají s financemi a s důchodem. U této ženy nevěděli dopředu, kolik má naspořeno. Částku asi ani ona sama přesně neznala,“ uvedla vyšetřovatelka Martina Mrňáková.</p><p>Další senioři zasílali na Kunčarův účet své důchody. Nyní se ocitli bez prostředků, protože jeho konto zablokovala policie. Případ kriminalisté zveřejnili, protože není jasné, kolik seniorů v Domově Petruška okradli. Prosí proto známé či příbuzné ubytovaných, aby se ozvali na linku 158, pokud mají nějaké podezření.</p><p>Policie v Domově Petruška navíc letos prověřovala dvě podezřelá úmrtí. U jednoho se neprokázalo cizí zavinění, ve druhém případě ještě nebylo vyšetřování uzavřeno.“</p><h4>Otřesné svědectví: Tak se domov důchodců změnil ve vězení</h4><p>Na serveru aktualne.cz byl 28. srpna zveřejněn článek Karla Hrubeše:</p><p>„Soud poslal do vazby ředitelku šestajovického Domova Petruška a jejího bývalého přítele, kteří měli okrást o milion korun čtyřiaosmdesátiletou seniorku.</p><p>Kauza, na kterou pražská policie ve čtvrtek upozornila, zároveň kromě údajného podvodu ukázala také drsné pozadí života za zdmi Domova Petruška, který se navenek tvářil jako domov pro seniory, ve skutečnosti ho ale zatčená majitelka Petra Brožová provozovala jako ubytovnu. </p><p>Na porušování zákona a také na nevyhovující podmínky ubytování totiž upozornila už letos v květnu ochránkyně lidských práv Anna Šabatová.</p><p>Její kolegové provedli v lednu přepadovou kontrolu a nestačili se divit. Jak popisují v kontrolní zprávě, kterou Kancelář ombudsmanky ve čtvrtek zveřejnila spolu s tiskovou zprávou policie, senioři žili v domově důchodců ve špatných hygienických podmínkách. Kriminalisté navíc prověřují i některá podezřelá úmrtí.</p><p>Podle kontrolní zprávy ombudsmanky Šabatové zaměstnávala obviněná ředitelka Petra Brožová v Petrušce výhradně své rodinné příslušníky bez jakéhokoli zdravotnického vzdělání.</p><p>Podle zjištění kontrolorů ombudsmanky si domov nevedl podrobné záznamy o poskytovaných službách ani o zdravotním stavu ubytovaných seniorů.</p><p>&quot;Většinu informací si personál předával pouze ústně,&quot; poznamenala ombudsmanka ve své zprávě. K osobním dokladům důchodců, stejně jako k veškerým dalším důležitým listinám, měli přístup všichni zaměstnanci Petrušky.</p><p>Faktu, že celý objekt je oficiálně pouze ubytovací zařízení a ne domov pro důchodce, odpovídala i úroveň servisu, který senioři dostávali. &quot;Klienti byli vystaveni riziku podvýživy,&quot; stojí ve zprávě ombudsmanky. Celý objekt navíc fungoval prakticky jako vězení, protože dům byl uzamčen a jít ven mohli důchodci jen se svolením personálu.</p><p>Kontroloři ve zprávě popisují případ jednoho klienta, který ačkoli neměl s Petruškou sjednánu žádnou smlouvu, byl držen proti své vůli uvnitř domu. </p><h4>Ředitelka rozdávala kapesné</h4><p>Více než dvacítka ubytovaných seniorů neměla k dispozici žádné finanční prostředky. Pokud chtěli ubytovaní nějaké peníze, museli požádat o kapesné ředitelku Brožovou.</p><p>&quot;Klienti prakticky nemohli rozhodovat o svém životě. Nakládání s jejich penězi bylo zcela neprůhledné,&quot; poznamenala Šabatová, která okamžitě po neohlášené návštěvě zalarmovala léčebnu dlouhodobě nemocných a psychiatrickou nemocnici, aby do Petrušky již žádné klienty neposílaly. Do Šestajovic totiž mířili povětšinou duševně nemocní.</p><p>Kontroloři pak samotné zařízení vyzvali k okamžité nápravě a zajištění registrace tak, aby mohli poskytovat i sociální služby a oficiálně seniory ubytovávat a pečovat o ně.</p><p>Ombudsmanka vyhledala i praktickou lékařku ubytovaných důchodců a vysvětlila jí, že Petruška není domov pro důchodce, ale ubytovna. Ani opakované výzvy z letošního července však nezabraly.</p><p>Ředitelku Brožovou policie zatkla začátkem srpna, jejího expřítele Jiřího Kunčaru už v červnu. Případ by nyní kromě policie měl řešit i středočeský krajský sociální odbor.</p><p>Kriminalisté zároveň vyzvali všechny případné svědky zejména z řad příbuzných klientů Domova Petruška, aby se jí přihlásili.“</p><h4>Milionový podvod v domově důchodců, policie obvinila dva lidi</h4><p>O tématu informovala 28. srpna v Událostech i ČT 1. ČT 24 téhož dne na serveru ct24.cz vyvěsila zprávu:</p><p>„Policie obvinila muže a ženu z milionového podvodu s penězi důchodkyně v domě pro seniory Petruška v Šestajovicích u Prahy. Jde o ředitelku domova a jejího bývalého přítele, na jehož účet byly údajně převáděny i některé důchody. Senioři prý v domě žili v mizerných hygienických podmínkách, kriminalisté prověřují také podezřelé úmrtí. Dvojice skončila ve vazbě, oběma hrozí osm let vězení. Žena už byla v minulosti za podvody na seniorech trestaná.</p><p>Na případ upozornil kamarád čtyřiaosmdesátileté seniorky trpící lehkou demencí, který za ní pravidelně docházel a zjistil, že dostává upomínky, protože jí z účtu neodcházely platby. Poté přišel na to, že její účet se zhruba milionem korun byl zrušený. Po trestním oznámení policie zjistila, že ředitelka domova, sedmatřicetiletá Petra Brožová, odvezla seniorku krátce po jejím příchodu do zařízení do banky a nechala peníze převést na účet svého bývalého přítele, šestadvacetiletého Jiřího Kunčara.</p><p>Policisté Brožovou, která je podle policie organizátorkou trestné činnosti, a Kunčara jako spolupachatele zadržela koncem června a v srpnu. Oba pak poslal soud do vazby. Milion korun se nepodařilo dohledat, peníze byly odčerpané převážně platební kartou.</p><p>&quot;Domov se navenek tvářil jako domov důchodců, ve skutečnosti byl provozován na základě oprávnění k provozu ubytovacích služeb,&quot; popsala kriminalistka Martina Mrňáková. Je to podle ní &quot;rodinný podnik&quot;, protože tam pracují převážně příbuzní Brožové, kteří zajišťují provoz i nadále. Zařízení funguje od roku 2012 a je v něm zhruba 20 míst. Kolik seniorů domovem od té doby prošlo, není podle policie zatím zřejmé. Vedení si klienty tipovalo údajně v nemocnicích, u lékařů, měli i webové stránky a letáky.</p><h4>Podvod nemusí být ojedinělý, policie hledá příbuzné seniorů</h4><p>Policie má podezření, že na Kunčarův účet chodily důchody některých seniorů. Zatím ale prý nelze prokázat, zda byly součástí trestné činnosti, protože mohly sloužit na provoz. Krajská policie podle Mrňákové prověřuje také podezřelé úmrtí v domově. Další vyšetřovali již v minulosti, neprokázalo se ale cizí zavinění.</p><p>Kontrola Kanceláře veřejného ochránce práv zjistila, že se v domově s klienty špatně zachází, zasahuje se do jejich práv a jsou tam zavření bez jakékoliv aktivity. V domově jsou také špatné hygienické podmínky. Někteří pracovníci mají pouze základní vzdělání, přitom ale bez patřičné kvalifikace běžně manipulovali s léky. Policie případ stále vyšetřuje a hledá příbuzné seniorů, kteří se mohli stát oběťmi podvodu.</p><p>Policisté také zjistili, že Brožová byla za podvod na seniorech už dříve trestaná. Společně s její sestrou ji odsoudil v letech 2011 a 2012 soud v Kolíně. &quot;Vydávaly se za zaměstnankyně energetické společnosti a pod záminkou nedoplatku odcizily v nestřežený okamžik důvěřivým seniorům životní úspory z bytu,&quot; uvedla mluvčí policie Jana Rösslerová. Kriminalisté mají u Brožové další podezření a nevylučují rozšíření trestního stíhání. Za podvody je v podmínce do roku 2017. Její expřítel záznam v rejstříku trestů nemá.“</p>

---
title: "Ombudsmanka zakončila sérii návštěv domovů pro osoby se zdravotním postižením"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2018/ombudsmanka-zakoncila-serii-navstev-domovu-pro-osoby-se-zdravotnim-postizenim/"
date: 2018-09-17
perex: "<p>Jedním  z mnoha úkolů ombudsmanky je provádět systematické návštěvy míst, kde se nacházejí nebo mohou nacházet osoby omezené na svobodě veřejnou mocí nebo v důsledku závislosti na poskytované péči, jak je tomu například v domovech pro osoby se zdravotním postižením. </p>"
---

<!-- imported from the old website -->

<p>Od října loňského roku vykonala ombudsmanka devět neohlášených systematických návštěv v domovech pro osoby se zdravotním postižením napříč celou Českou republikou. Navštívila jak zařízení soukromých poskytovatelů, tak zařízení zřizovaná veřejnoprávními subjekty. Mezi navštívenými domovy byly spíše velkokapacitní zařízení, avšak  zastoupeny byly také domovy s malým počtem klientů. Krom zaměstnanců a zaměstnankyň Kanceláře veřejného ochránce práv byli v týmech vykonávajících systematické návštěvy také externí spolupracovníci a spolupracovnice z řad zdravotních sester a odborníků v oblasti poskytování sociálních služeb.</p> <p>V rámci šetření, zda v domovech nedochází ke špatnému zacházení s klienty, se ombudsmanka zaměřovala zejména na autonomii vůle klientů, jejich důstojnost a možnost volného pohybu.  Dále se zabývala například vyhodnocováním rizik hrozících klientům, prací s klienty s problémovým chováním,  vzděláváním a zaměstnáváním klientů nebo otázkou intimity a sexuality klientů. </p> <p>Po každé systematické návštěvě ombudsmanka zhodnocuje nasbírané poznatky a vypracovává zprávu obsahující zjištění a doporučení, která mají vést ke zlepšení poskytované péče v konkrétním zařízení. Krom toho, že zprávu zasílá přímo navštívenému zařízení, jednotlivé zprávy z  domovů pro osoby se zdravotním postižením budou v brzké době zveřejněny také na stránkách ochránkyně. </p> <p>Informace získané v sérii návštěv domovů pro osoby se zdravotním postižením ombudsmanka následně zúročí při sestavování souhrnné zprávy, která bude obsahovat zobecněná zjištění z dané oblasti, poukazovat na nesprávnou praxi při poskytování péče v domovech pro osoby se zdravotním postižením a nabízet možná řešení objevujících se problémů. Souhrnná zpráva bude po vypracování  zveřejněna taktéž na webových stránkách ombudsmanky. </p>

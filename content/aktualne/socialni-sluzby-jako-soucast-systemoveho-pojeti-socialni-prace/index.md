---
title: "Sociální služby jako součást systémového pojetí sociální práce"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/socialni-sluzby-jako-soucast-systemoveho-pojeti-socialni-prace/"
date: 2014-10-13
perex: "<p>Dne 8. října uspořádal v Ostravě Krajský úřad Moravskoslezského kraje meziresortní setkání k informovanosti o povinnostech poskytovatelů sociálních služeb ve vztahu k dodržování práv osob. Velký prostor byl věnován i tématu neregistrovaných služeb.</p>"
---

<!-- imported from the old website -->

<p>Dopoledne bylo věnováno aktuálnímu tématu <strong>poskytování sociálních služeb bez registrace</strong>. Několik řečníků z řad pracovníků odboru sociálních věcí Krajského úřadu Moravskoslezského kraje vysvětlilo kontext i zcela základní pojmy registrace, kvality v sociálních službách, povinností, cílů a principů služeb dle zákona o sociálních službách. Zajímavé je, že krajský úřad dospěl v úsilí o transparentnost registračního řízení ke stanovení kritérií pro pobytové sociální služby: podmínkou registrace je minimálně 8 m<sup>2</sup> pro jednolůžkový pokoj, 14 m<sup>2</sup> pro dvoulůžkový. (V kraji je registrováno 662 služeb, z toho 231 pobytových, z toho 63 domovů pro seniory, 35 domovů se zvláštním režimem a 23 domovy pro osoby se zdravotním postižením.) </p><p>Představitelé krajského úřadu naléhavě apelovali na přítomné sociální pracovníky, aby byli citliví k neregistrovaným zařízením, s vědomím přítomného velkého rizika poškození klientů, a aby krajský úřad kontaktovali, pokud takové služby rozpoznají. Bylo patrné, že Krajský úřad Moravskoslezského kraje má již zkušenosti se správními činnostmi spojenými s (ne)udělováním registrace a správním řízením o deliktu poskytování sociálních služeb bez oprávnění a že jeho postup je aktivní. </p><p>Právník Kanceláře veřejného ochránce práv Mgr. Pavel Doubek vystoupil s příspěvkem o poznatcích a doporučeních veřejné ochránkyně práv z návštěv zařízení pro seniory poskytujících péči bez oprávnění k poskytování sociálních služeb. Jeho prezentace je zveřejněna <a title="Otevření do nového okna" href="/uploads-import/ochrana_osob/ZARIZENI/Socialni_sluzby/neregistrovane-sluzby-PD.ppt" target="_blank"> zde</a> (3.9 MB, MS PowerPoint).</p><p>Setkání se krom pracovníků obecních úřadů a zařízení sociálních služeb účastnilo na 20 zdravotně-sociálních pracovníků.  <strong>Sociálních pracovníků ve zdravotnictví</strong> je v České republice 350, respektive ne všichni z nich mají plné vzdělání v oblasti sociální práce, jak uvedla Mgr. Iva Kuzníková, Ph.D., ve svém příspěvku. Dále upozornila na statistiku Ministerstva zdravotnictví, dle které projdou hospitalizací ročně 2 miliony lidí. Paní Kuzníková pojmenovala dále problém absence ukotvení sociální práce ve zdravotnictví. Uvedla, že sociální pracovníci ve zdravotnictví se cítí být izolováni od svých kolegů z jiných zdravotnických zařízení i od profese sociální práce jako takové. </p><p>V tomto kontextu je třeba vnímat celé setkání jako velmi přínosné a bohužel také poněkud průkopnické. Neboť resortismus zdravotních a sociálních služeb se odráží i ve vzdělávání sociálních, resp. zdravotně-sociálních pracovníků a v dosud drhnoucím provazování služeb pro konkrétního potřebného člověka. Za úspěch lze za současné situace považovat už to, že byla nastolena otázka: Jak dosáhnout multidisciplinární spolupráce? Resortismus nicméně musíme chápat i v souvislosti s oblastí školství a vězeňské správy. </p><p>Jedním z cílů setkání bylo zjevně také uchopit potenciál, který je v profesionálech oboru sociální práce a který skrze cíle a nástroje sociální práce může a má podpořit humánnost služeb.</p><p>„Sociální pracovníci mohou lidem, skupinám, rodinám a komunitám usnadnit život ve společnosti, ulehčit vytváření vztahů a umožnit jim být součástí sociálních institucí zdůrazňováním jejich schopností žít jako součást společnosti“ (Payne, 2012, použila paní Kuzníková).</p>

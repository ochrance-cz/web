---
title: "Návštěva ochránkyně v regionu pomohla k obnovení výplaty důchodu"
vystupy:
  - tz
oldUrl: "/aktualne/tiskove-zpravy-2015/navsteva-ochrankyne-v-regionu-pomohla-k-obnoveni-vyplaty-duchodu"
date: 2015-07-07
perex: "<p>Díky návštěvě ochránkyně v Pardubickém kraji se jeden z těch, kdo přišli a podali podnět, dočkal toho, že po roce a půl začal znovu dostávat invalidní důchod. Setkání veřejné ochránkyně práv s občany v regionech spojená s možností osobního předání podnětu tak přinášejí konkrétní výsledky. </p>"
---

<!-- imported from the old website -->

<p>Panu L. z Chrudimska se vyplatilo, že využil návštěvy ochránkyně v Pardubickém kraji na podzim loňského roku a požádal ji o pomoc ve své důchodové záležitosti. Před rokem a půl totiž přestal dostávat invalidní důchod, takže byl bez prostředků. Do března 2011 přitom pobíral invalidní důchod pro invaliditu třetího stupně, pak mu byl snížen na invaliditu druhého stupně, s čímž nesouhlasil, ale s námitkami neuspěl a podal správní žalobu. V červnu 2013 přestal důchod dostávat úplně. Jeho výplata byla pozastavena s odůvodněním, že se nedostavil ke kontrolní lékařské prohlídce a nepředložil k ní formulář vyplněný ošetřujícím lékařem.</p><p>Ochránkyně z podkladů zjistila, že posudek zdravotního stavu pana L. byl stále  platný, takže ke kontrolní prohlídce vůbec neměl být zván. Obrátila se proto v této věci na Českou správu sociálního zabezpečení. Ta okamžitě zjistila, že šlo o chybu a pan L. byl ke kontrolní prohlídce posouzení zdravotního stavu pozván na základě starších, neaktualizovaných údajů. Své pochybení Česká správa sociálního zabezpečení ihned napravila a uvolnila výplatu invalidního důchodu i s vyúčtováním za celé uplynulé období.</p>

---
title: "Změny v dohledu nad spotřebitelskými úvěry"
oldUrl: "src/www.ochrance.cz/aktualne/tiskove-zpravy-2018/zmeny-v-dohledu-nad-spotrebitelskymi-uvery"
date: 2018-06-07
perex: "<p>Od 1. června musí mít nebankovní poskytovatelé spotřebitelských úvěrů licenci od České národní banky. ČNB je také jediným dohledovým orgánem, který řeší stížnosti spotřebitelů na poskytovatele úvěrů, na jejich všeobecné obchodní podmínky apod.</p>"
---

<!-- imported from the old website -->

<p>Až dosud stačilo nebankovním poskytovatelům spotřebitelských úvěrů živnostenské oprávnění a případné stížnosti řešila České obchodní inspekce. S účinností nového zákona o spotřebitelském úvěru se pravidla zpřísnila a tito nebankovní poskytovatelé mohou v této oblasti nadále podnikat pouze na základě licence udělené ČNB. Kdo ji nezískal, nemůže od 1. 6. 2018 poskytovat spotřebitelské úvěry. Bude mu za to hrozit pokuta až 20 milionů Kč.</p> <p>Dohled nad nebankovními poskytovateli ve vztahu k poskytovatelům spotřebitelských úvěrů nyní vykonává výhradně ČNB. Dohlížet má např. na zákaz nekalých obchodních praktik, na dodržování povinností a pravidel pro informování o ceně služeb, na povinnosti při sjednávání spotřebitelského úvěru, všeobecné obchodní podmínky apod.</p> <p>Od 1. 6. je tedy třeba stížnosti týkající se poskytovatelů spotřebitelského úvěru adresovat České národní bance.</p> <p>Jiná situace nastává v případě, kdy se stížnost netýká spotřebitelského úvěru, ale reklamy na něj. Regulací reklamy je podle zákona pověřeno více institucí v závislosti na tom, čeho se reklama týká. Jestliže jde o reklamu vysílanou v televizi nebo rádiu, je vždy třeba stížnosti adresovat Radě pro rozhlasové a televizní vysílání. Na jiné formy reklamy na spotřebitelské úvěry by měl dohlížet živnostenský úřad.</p><p> Ombudsmanka nemůže řešit spory mezi spotřebiteli a nebankovními poskytovateli úvěrů. Její působnost se ale vztahuje na ČNB, která při vyřizování stížností vystupuje jako orgán státní správy. Obdobně se ombudsmanka může zabývat postupem RRTV nebo živnostenských úřadů při vyřizování stížností na reklamu.</p>

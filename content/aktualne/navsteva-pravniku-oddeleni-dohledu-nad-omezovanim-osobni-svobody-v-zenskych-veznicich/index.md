---
title: "Návštěva právníků oddělení dohledu nad omezováním osobní svobody v ženských věznicích ve Světlé nad Sázavou a v Chemnitz"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2015/navsteva-pravniku-oddeleni-dohledu-nad-omezovanim-osobni-svobody-v-zenskych-veznicich/"
date: 2015-11-16
perex: "<p>Právníci oddělení dohledu nad omezováním osobní svobody se společně se zaměstnanci ženské věznice JVA Chemnitz, zástupkyní Generálního konzulátu Dresden paní Evou Reinöhlovou a pracovníkem Evropské poradny pro oběti trestných činů a osoby ve výkonu trestu (EBS Dresden) Martinem Loukotou zúčastnili jednodenní exkurze v ženské věznici ve Světlé nad Sázavou.</p>"
---

<!-- imported from the old website -->

<p>Ředitelka věznice Gabriela Slováková popsala chod zařízení a v průběhu prohlídky představila jednotlivá specializovaná oddělení včetně oddělení pro matky s dětmi a oddělení pro trvale pracovně nezařaditelné odsouzené, vnitřní pracoviště, vzdělávací středisko a vězeňskou kapli. V následné diskusi byl prostor věnován aktuálním problémům stran podmínek vězněných žen, zejména pak otázce řešení dluhové problematiky odsouzených jakožto jedné z příčin recidivy, dále spolupráci s rodinou a rodinné terapii, systémovým nedostatkům v přístupu k osobám propuštěným z výkonu trestu. Česká věznice poté krátce představila speciální terapeutický program určený ženám páchající trestnou činnost na novorozencích, který je ojedinělým v celé Evropě.</p><p> Díky tomu, že pracovníci Kanceláře navštívili v létě také saskou ženskou věznici v Chemnitz, měli možnost porovnat výkon trestu odnětí žen v českých a německých podmínkách. Jedním ze zásadních rozdílů, které pozorovali, byl např. počet společně ubytovaných osob a materiální vybavení ložnic. V saské věznici jsou ženy ubytovány zpravidla samostatně, případně po dvou. V českých podmínkách je počet osob v jedné ložnici až několikrát vyšší (ve věznici ve Světlé nad Sázavou je standardně na pokoji ubytováno 7 žen, vyjma žen s dětmi). Exkurze německé věznice byla zprostředkována zmíněnou Evropskou poradnou pro oběti trestných činů, jejíž hlavním cílem je resocializace českých a polských občanů, kteří spáchali trestný čin v Sasku, a naopak saských občanů páchající trestnou činnost v Čechách, dále pak také pomoc obětem trestných činů v sousední zemi.</p><p><img src="https://www.ochrance.cz/uploads/RTEmagicC_svetla-01.jpg.jpg" width="616" height="410" style="line-height: 17.92px; font-size: 12.8px;" alt="" /></p><p>Účastníci setkání před věznicí ve Světlé nad Sázavou</p><p><img src="https://www.ochrance.cz/uploads/RTEmagicC_svetla-02.jpg.jpg" width="616" height="423" alt="" /></p><p>Věznice v Chemnitz</p>

---
title: "Průběžná zpráva k havárii na Bečvě: podle ombudsmana způsobila
  komplikace nejasná právní úprava"
date: 2021-06-14T08:30:08.312Z
vystupy:
  - tz
perex: Z průběžného šetření, které ombudsman zahájil z vlastní iniciativy,
  vyplývá, že při řešení havárie spojené s masivním úhynem ryb na řece Bečvě v
  září loňského roku se ukázala nedostatečnost současného vodního zákona – a to
  především v oblasti ohlašování a zneškodňování havárií.
---
<p>To vedlo k tomu, že některé z úřadů nedostaly včas potřebné informace. Kvůli nejasnostem v zákoně se zpráva o havárii dostala ke krajským úřadům v zasažených oblastech až následující den. Kraje přitom mohly už v den havárie plnit roli koordinátora při jejím zneškodňování.</p>
<p>„<em>S určitou nadsázkou můžeme říct, že všichni mají informovat všechny, až se následně ztratí přehled o tom, kdo koho kdy informoval. To se stalo i u havárie na Bečvě, když vodoprávní úřad Valašské Meziříčí dostal informaci, že Českou inspekci životního prostředí zatím nikdo o události neinformoval. Přitom inspekce o havárii už víc než dvě hodiny věděla</em>,“ dodává k průběžným výsledkům šetření ombudsman Stanislav Křeček.</p>
<p>I proto ombudsman vítá návrh novely vodního zákona. Nově by mělo první oznámení o havárii směřovat na Hasičský záchranný sbor. Ten by pak následně informoval všechny další dotčené složky, od vodoprávního úřadu přes správce povodí až po Českou inspekci životního prostředí.</p>
<p>Současný zákon také podle ombudsmana neřeší jednoznačně situaci, kdy havárie zasáhne oblast více obcí s rozšířenou působností, které ale leží v různých krajích. To byl zřejmě důvod, proč se nakonec informace o havárii dostala ke krajským úřadům až následující den. Dohoda mezi krajskými úřady Zlínského a Olomouckého kraje, že další koordinaci převezme ten olomoucký, byla podle ombudsmana v mantinelech, které krajům určuje správní řád.</p>
<p>Ombudsman během šetření oslovil jednotlivé vodoprávní úřady v oblastech zasažených havárií a také Krajský úřad Zlínského kraje, Českou inspekci životního prostředí, Povodí Moravy i Ministerstvo životního prostředí jako ústřední vodoprávní úřad. Zajímalo ho především, kdo a kdy je o havárii jako první informoval a jaké kroky úřady podnikly bezprostředně po zjištění havárie. Zjišťoval také, jestli podaly jinému správnímu orgánu podnět k dalšímu šetření. Ombudsman se také ptal, jestli v současné právní úpravě vidí nějaké nedostatky.</p>
<p>Předmětem šetření ochránce byl výhradně postup úřadů. Do působnosti ombudsmana nespadá šetření, kdo závadné látky do řeky vypustil. Zjištění pachatele je na orgánech činných v trestním řízení. Ombudsman se svými závěry z předběžné zprávy seznámí příslušné úřady. Podle jejich vyjádření pak zváží další kroky.</p>

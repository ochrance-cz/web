---
title: "Ombudsmanka žádá ministry o řešení dlouhodobých problémů"
tags:
  - Tisková zpráva
oldUrl: "/aktualne/tiskove-zpravy-2018/ombudsmanka-zada-ministry-o-reseni-dlouhodobych-problemu"
date: 2018-09-05
perex: "<p>Ombudsmanka informovala ministry nové vlády o problémech, s nimiž se v jejich resortech dlouhodobě nebo často setkává. Jde o záležitosti, které mnohdy velmi negativně zasahují do životů lidí, v některých případech se navíc týkají zvlášť ohrožených skupin. Většina problémů má systémový charakter a jejich řešení si vyžádá delší dobu (např. přijetí komplexní novely právního předpisu) a aktivní přístup ministerstva. Politická situace (loňské podzimní volby do Poslanecké sněmovny, vláda bez důvěry) dosud neumožňovala tato témata s ministerstvy projednat.</p>"
---

<!-- imported from the old website -->

<p>Ombudsmanka všem ministrům navrhuje osobní setkání k prvotnímu seznámení s tématy. Detailně by se pak jednotlivými problémy zabývali odborníci z ministerstev a Kanceláře veřejného ochránce práv. </p> <h5>Ministerstvo práce a sociálních věcí</h5><p>Nejvíc témat k řešení adresovala ombudsmanka ministryni práce a sociálních věcí. Jedná se např. o:</p><ul><li><b>Délku řízení o příspěvku na péči a dávkách pro osoby se zdravotním postižením</b>: časté stížnosti na nepřiměřeně dlouhé posuzování zdravotního stavu v řízeních o příspěvku na péči a dávkách pro osoby se zdravotním postižením. Například v odvolacím řízení jen doba posouzení zdravotního stavu běžně přesahuje půl roku. Pro osoby se zdravotním postižením jde podle ombudsmanky o dlouhodobě neudržitelný problém, který je třeba bezodkladně řešit.</li><li><b>Výši částek životního a existenčního minima</b>: i přes rostoucí míru inflace se tyto částky od roku 2012 nezvýšily, takže reálná hodnota dávek pomoci v hmotné nouzi neustále klesá. Lidé, kteří je pobírají, z nich stále obtížněji zajistí základní životní potřeby. Ombudsmanka už před rokem oslovila v této věci předchozí ministryni práce a sociálních. Podporuje proto snahu nové ministryně Jany Maláčové, která aktuálně zvažuje valorizaci částek životního a existenčního minima.</li><li><b>Chybějící zákon upravující některá práva osob se zdravotním postižením</b>, které využívají doprovodu psa se speciálním výcvikem</li><li><b>Sjednocení systému péče o ohrožené děti</b>: přestože všechna dotčená ministerstva (MŠMT, MPSV a MZd) opakovaně deklarují snahu tento problém řešit, k žádnému posunu zatím nedošlo. Ombudsmanka by se proto chtěla seznámit s aktuálním stavem a vizemi ministryně v oblasti péče o ohrožené děti.</li><li><b>Nahlížení do zvláštní složky spisové dokumentace OSPOD</b>: podklady pro zpracování spisové dokumentace se podle zákona nevydávají žádnému orgánu či osobě a lze je předložit jen soudu a státnímu zastupitelství v případě, že se údaje v nich týkají trestního stíhání. Do podkladů nemůže nahlédnout žádný kontrolní orgán – krajský úřad, ministerstvo, ani ombudsman – a odepřen může být přístup i soudu v řízení ve věcech péče o nezletilé. Změnu zákona ombudsmanka doporučila už v roce 2016.</li></ul>     <p>Řada problémů se týká <b>oblasti sociálních služeb</b>. Stále např. není možné <b>postihovat zásah do důstojnosti jako přestupek</b>, takže pokud špatné zacházení s klienty nedosahuje závažnosti trestného činu, nemohou ho kontrolní orgány postihovat. Dlouhodobě také chybí <b>nezávislý stížnostní mechanismus</b>, který by prošetřoval stížnosti klientů na kvalitu poskytovaných sociálních služeb. Zákon o sociálních službách rovněž dosud nestanoví dostatečně jasně <b>požadavky na personální, materiální a technické zajištění poskytovaných pobytových služeb</b>, takže ani řádná registrace poskytovatele nezaručuje bezpečné a kvalitní poskytování sociálních služeb a může docházet ke špatnému zacházení. Ombudsmanka by také ráda započala debatu o <b>fungování Inspekce kvality sociálních služeb MPSV</b>. Jde o státní kontrolu v oblasti, která se hluboce dotýká života desetitisíců lidí a kde kvalita často přímo ovlivňuje jejich bytí či nebytí. Klienti sociálních služeb jsou závislí na poskytované péči a potřebují zvýšenou ochranu a podle informací ombudsmanky nepostupuje inspekce natolik efektivně, jak by mohla.</p> <h5>Ministerstvo zdravotnictví </h5> <p>Řešení některých témat předložených ministru zdravotnictví nejsou podle ombudsmanky jednoduchá a bude třeba o nich vést odbornou diskuzi. U jiných už ombudsmanka v minulosti řešení nabízela a doporučovala. Řešit je nutné např.:</p><ul><li><b>Domovy pro děti do tří let věku</b>: vedle roztříštěnosti péče o ohrožené děti považuje ombudsmanka za nejzávažnější problém situaci nejmenších dětí, které jsou nadále umisťovány do ústavních zařízení. Ráda by proto s ministrem projednala možnou změnu systému péče o děti do 3 let.</li><li><b>Přístup k hrazené předporodní a poporodní péči porodních asistentek</b>: v některých oblastech republiky uzavřely zdravotní pojišťovny smlouvy nejen s gynekology, ale i s porodními asistentkami, takže ženy zde mají možnost zvolit si, kdo jim poskytne před a poporodní péči. Jinde však ženy musí péči porodní asistentky hradit samy. Podle ombudsmanky by možnost výběru měly mít ženy ve všech regionech.</li><li><b>Komplikace při vyřizování stížností na poskytovatele zdravotních služeb</b>: krajské a ostatní úřady musí žádat stěžovatele o souhlas s nahlížením do jeho zdravotnické dokumentace, bez které nemohou jeho stížnost řešit. Vyžádání souhlasu se všemi potřebnými náležitostmi vyřizování stížnosti zbytečně prodlužuje. Podle ombudsmanky jde o nadbytečnou povinnost, protože stěžovatelé jsou z podstaty věci srozuměni s tím, že úřad při vyřizování jejich stížností musí mít k dokumentaci přístup. Stejně tak je zbytečně komplikovaný postup u stížnosti na lékaře, který je osobou samostatně výdělečně činnou a nepůsobí ve větším zařízení. Pacient musí stížnost podat nejprve přímo tomuto lékaři, který obvykle neví, jak s ní naložit, nezná pravidla pro vyřizování stížností. Mnohem účinnějším a rychlejším řešením by bylo, kdyby se pacient mohl rovnou obrátit na příslušný správní orgán.</li><li><b>Zařazení pečujících osob mezi ty, za něž platí pojistné na veřejné zdravotní pojištění stát</b></li><li><b>Šetření stížnosti na zdravotní služby poskytované zařízením sociálních služeb</b>: lidé v zařízeních sociálních služeb nemohou v případě nespokojenosti s poskytnutými zdravotními službami podat stížnost. Zákon o zdravotních službách totiž nedůvodně rozlišuje mezi registrovanými poskytovateli zdravotních služeb a subjekty, které zdravotní služby poskytují na základě oznámení (zařízení sociálních služeb).</li><li><b>Neoprávněné použití omezovacího prostředku jako přestupek</b>: v loňském roce ombudsmanka doporučovala, aby byl mezi přestupky v zákoně o zdravotních službách zahrnut také postih za nedodržení zákonných povinností spojených s použitím omezovacího prostředku. Ombudsmanka ministrovi zdravotnictví připomněla jeho příslib zařadit tento bod mezi podněty k novele zákona. </li></ul> <h5>Ministerstvo vnitra</h5><p>Ministra vnitra ombudsmanka upozornila na nutnost věnovat se např.</p><ul><li><b>Zkrácení doby pro vystavení pasu pro dítě českého občana narozené v cizině a problematice zvláštní matriky</b>: pro vydání prvního pasu dítěti českého občana narozenému v cizině je třeba přiložit osvědčení o státním občanství ČR a rodný list vydaný zvláštní matrikou v Brně. Značně zdlouhavý postup ministerstvo zatím řeší jen dalším navýšením počtu úředníků na zvláštní matrice a o zásadnějších legislativních změnách dosud neuvažovalo. Z poznatků Ministerstva zahraničí přitom vyplývá, že v jiných evropských státech je díky jednodušší právní úpravě první pas dítěti narozenému v zahraničí vydán ve výrazně kratší době.</li><li><b>Dálkovému nahlížení do spisu</b>: dálkové nahlížení umožnuje lidem získat informace ze spisu vedeného k jejich správnímu řízení bez toho, aby se museli dostavit do budovy úřadu. Na požádání poštou nebo elektronicky o informace ze spisu by je měl úřad prostřednictvím kopie spisu nebo jeho části stejným způsobem zaslat. Správní praxe je však nejednotná a bylo by vhodné ji sjednotit např. metodickým vedením ze strany ministerstva.</li><li><b>Změně správních obvodů pro vstup do partnerství</b>: podle ombudsmanky by bylo vhodné zmenšit obvody registrujících matričních úřadů, aby tuto agendu vykonávaly úřady obcí s rozšířenou působností.</li></ul>   <h5>Ministerstvo školství, mládeže a tělovýchovy </h5> <p>Na několik opakujících se a dlouhodobých problémů, které by vyžadovaly systémové řešení, upozornila ombudsmanka i ministra školství, mládeže a tělovýchovy. Zajímá jí například, zda ministerstvo plánuje <b>změny ve způsobu financování pracovníků školních poradenských pracovišť</b>. Školy i zřizovatelé opakovaně namítají, že nejčastější způsoby financování formou podpůrného opatření na základě doporučení školského poradenského zařízení konkrétnímu žákovi nebo pomocí tzv. šablon jsou nesystémové, postrádají flexibilitu a jsou časově omezené, což školám znemožňuje plánovat svou činnost dlouhodobě.</p> Ministerstvo školství by podle ombudsmanky mělo také věnovat zvýšenou pozornost <b>přístupu vysokých škol ke studentům se zdravotním postižením</b>. Ne vždy přitom dodržují požadavky na rovné zacházení. Vhodným řešením by mohlo být metodické vedení vysokých škol, aby ke studentům se zdravotním postižením přistupovaly individuálně, zvažovaly přijetí přiměřených opatření apod.

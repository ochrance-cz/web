---
title: "Ochránkyně hledá experty pro systematické návštěvy"
vystupy:
  - tz
oldUrl: "/aktualne/tiskove-zpravy-2015/ochrankyne-hleda-experty-pro-systematicke-navstevy/"
date: 2015-01-21
perex: "<p>Veřejná ochránkyně práv zve zdravotníky – lékaře, sestry a další odborníky – ke spolupráci při provádění systematických návštěv léčeben dlouhodobě nemocných a gerontopsychiatrických oddělení nemocnic. Ochránkyně jednak uvítá jakékoli podněty od veřejnosti související s ochranou před špatným zacházením, a jednak hledá potenciální externí spolupracovníky, kteří by se chtěli podílet na systematických návštěvách těchto typů zařízení a přispět tak k prevenci špatného zacházení.  </p>"
---

<!-- imported from the old website -->

<h4>Co jsou to systematické návštěvy, kde a proč je ochránkyně provádí </h4><p>Systematické návštěvy podle Opčního protokolu k Úmluvě proti mučení a jinému krutému, nelidskému či ponižujícímu zacházení nebo trestání, který Česká republika ratifikovala v roce 2006, jsou formou monitoringu zacházení s lidmi v místech omezení svobody. Jako tzv. národní preventivní mechanismus provádí veřejný ochránce práv systematické návštěvy míst, kde se nacházejí nebo mohou nacházet osoby omezené na svobodě v důsledku rozhodnutí orgánu veřejné moci nebo závislosti na poskytované péči (např. vězeňská zařízení, policejní cely, zařízení sociálních služeb, zdravotnická zařízení nebo zařízení ústavní a ochranné výchovy). Cílem je posílit ochranu před mučením, krutým, nelidským, ponižujícím zacházením nebo trestáním a jiným <a href="https://test.ochrance.cz/ochrana-osob-omezenych-na-svobode/provadeni-navstev-zarizeni/co-je-spatne-zachazeni/">špatným zacházením</a>. K naplnění tohoto cíle ochránce po provedení návštěvy (nebo více souvisejících návštěv) vypracuje zprávu o svých zjištěních. Její součástí mohou být doporučení nebo návrhy opatření k nápravě. Ochránce pak vyzve zařízení, aby se k jeho zprávě vyjádřilo, případně k tomu vyzve i zřizovatele zařízení nebo příslušné úřady. Souhrnné zprávy z návštěv více zařízení jednoho typu obsahují návrhy na systémová opatření k nápravě a ochránce je předkládá odpovědným úřadům, včetně ministerstev a vlády.    </p><h4>Role experta při systematických návštěvách </h4><p>Systematická návštěva je šetření, které z pověření veřejné ochránkyně práv provádí kontrolní skupina složená z pracovníků Kanceláře veřejného ochránce práv různých profesí. Návštěvy jsou zpravidla neohlášené a trvají jeden nebo více dní – podle velikosti zařízení a zaměření návštěvy. Zahrnují prohlídku prostor zařízení, rozhovory s jeho vedením, důvěrné rozhovory s pracovníky a vybranými osobami, které jsou zde umístěny, pozorování a studium dokumentace, včetně zdravotnické, a vnitřních předpisů zařízení. Přizvaný expert, který se pro účely systematické návštěvy stává součástí národního preventivního mechanismu, zkoumá specifikované problémy v rozsahu, v jakém ho k tomu ochránkyně pověří. Shromažďuje rovněž podklady ke svým zjištěním tak, aby jeho výstupy byly podložené. Po ukončení systematické návštěvy o svých zjištěních vypracuje zprávu, která je následně jedním z podkladů pro formulování zjištění a doporučení ochránkyně. Expert je vázán mlčenlivostí, musí vystupovat nezávisle a vyvarovat se střetu zájmu. </p><h4>Podoba spolupráce</h4><p>Experti, kteří s veřejnou ochránkyní práv spolupracují, jsou pak vždy ad hoc ochránkyní oslovováni s nabídkou účasti na systematické návštěvě – podle plánu návštěv a aktuální potřeby. Kromě toho je ochránkyně může požádat o zpracování analýzy podkladů získaných během systematických návštěv či o poskytnutí konzultace k otázce, která spadá do jejich odbornosti. Externím expertům Kancelář veřejné ochránkyně práv za účast na systematických návštěvách, zpracování odborných analýz či konzultace poskytuje odpovídající finanční ohodnocení, a to zpravidla na základě dohody o pracovní činnosti.</p><p>Veřejná ochránkyně práv vyzývá lékaře, sestry a další zdravotnické pracovníky, kteří by měli zájem příležitostně působit jako experti při provádění systematických návštěv léčeben dlouhodobě nemocných a gerontopsychiatrických oddělení nemocnic, aby zaslali strukturovaný životopis a průvodní motivační dopis <strong>do 13. února 2015</strong> na adresu <a href="mailto:seifertova@ochrance.cz">seifertova@ochrance.cz</a>. Vybraní zájemci budou následně přizváni k setkání  týmu Kanceláře veřejného ochránce<a name="_GoBack"></a> práv a externích expertů, na němž budou moci získat podrobnější informace.</p>

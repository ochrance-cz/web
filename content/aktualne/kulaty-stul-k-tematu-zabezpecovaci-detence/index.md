---
title: Kulatý stůl k tématu zabezpečovací detence
vystupy:
  - tz
oldUrl: /aktualne/tiskove-zpravy-2019/kulaty-stul-k-tematu-zabezpecovaci-detence/
date: 2019-02-13
perex: >
  <p>Ombudsmanka pořádá 14.&nbsp;2.&nbsp;2019 kulatý stůl k&nbsp;prodiskutování
  zjištění z&nbsp;návštěv ústavů pro výkon zabezpečovací detence. Ta byla
  v&nbsp;České republice zavedena v&nbsp;roce&nbsp;2009 a&nbsp;v&nbsp;současné
  době fungují dva ústavy, v&nbsp;Brně a&nbsp;Opavě. Na&nbsp;přelomu let 2017
  a&nbsp;2018 ombudsmanka oba navštívila a&nbsp;v&nbsp;rámci kulatého stolu bude
  o&nbsp;svých zjištěních jednat se zástupci ústavů, Ministerstva spravedlnosti
  ČR, Vězeňské služby ČR, soudů, státního zastupitelství.</p>
attachments:
  - file: https://www.ochrance.cz/uploads-import/ESO/5-2019-NZ-MKL_Souhrna_zprava_zabezpecovaci_detence.pdf
    title: Zpráva z návštěv zabezpečovací detence
---
<!-- imported from the old website -->
<p>Zabezpečovací detence byla od&nbsp;svého počátku plánována jako nejpřísnější prostředek ochrany společnosti před pachateli, kteří jsou pro společnost mimořádné nebezpečí. Mělo jít primárně o&nbsp;pachatele vražd a&nbsp;pachatele sexuálně motivovaných trestných činů. Dnes se však do&nbsp;ní mohou dostat výjimečně i&nbsp;pachatelé několika krádeží (s&nbsp;uloženým ochranným léčením). Jde o&nbsp;izolaci ve&nbsp;zvláštních detenčních ústavech střežených Vězeňskou službou. Během jejího výkonu se tyto osoby podrobují různým léčebným, psychologickým, vzdělávacím aj. programům, aby bylo na&nbsp;základě jejich výsledků dosaženo stavu, kdy je možné změnit zabezpečovací detenci na&nbsp;ústavní ochranné léčení.</p>

<p>Do právního řádu byla zabezpečovací detence zavedena od&nbsp;roku&nbsp;2009 a&nbsp;v&nbsp;současné době jsou v&nbsp;České republice dva ústavy &ndash; v&nbsp;Brně při Vazební věznici Brno a&nbsp;v&nbsp;Opavě při Věznici Opava. Na&nbsp;přelomu let 2017 a&nbsp;2018 provedla ombudsmanka systematické návštěvy obou míst. Devět let od&nbsp;zavedení zabezpečovací detence považovala za&nbsp;dostatečně dlouhou dobu na&nbsp;to, aby se praxe ustálila a&nbsp;projevily se případné nedostatky. Zaměřila se na&nbsp;zmapování situace a&nbsp;podmínek v&nbsp;ústavech, ale věnovala se i&nbsp;analýze rozhodnutí o&nbsp;uložení zabezpečovací detence.</p>

<p>Ústav pro výkon zabezpečovací detence Brno slouží jako nástupní pro všechny, komu byla uložena zabezpečovací detence. V&nbsp;době systematické návštěvy zde bylo umístěno 25&nbsp;mužů a&nbsp;7&nbsp;žen.</p>

<p>Ústav pro výkon zabezpečovací detence Opava &ndash; chovanci jsou sem přemisťování po&nbsp;úvodní stabilizaci a&nbsp;pozorování v&nbsp;Brně. Kapacita je 50&nbsp;osob, v&nbsp;době systematické návštěvy zde pobývalo 47&nbsp;mužů.</p>

<p>Kontakt jen přes mříže</p>

<p>Téměř veškerý kontakt odborných zaměstnanců a&nbsp;zdravotnického personálu s&nbsp;chovanci při individuálních a&nbsp;skupinových terapií probíhal přes mříže. Jejich využívání nebo přítomnost dozorce mohou být překážkou pro vytváření vztahu důvěry mezi odborným personálem a&nbsp;chovanci. Už v&nbsp;roce 2014 tuto praxi v&nbsp;ČR kritizoval Evropský výbor proti zabránění mučení CPT jako potenciálně ponižující a&nbsp;bránící vytvoření skutečně terapeutickému vztahu. Taková opatření přitom nejsou využívána ani ve&nbsp;věznicích nebo psychiatrických nemocnicích.</p>

<p>Oba ústavy na&nbsp;doporučení ombudsmanky přislíbily využívat tato bezpečnostní opatření jen po&nbsp;vyhodnocení nebezpečnosti konkrétního chovance, nikoli plošně.</p>

<p>Zamykání v&nbsp;celách a&nbsp;nedostatek aktivit</p>

<p>Chovanci mají možnost být mimo cely během účasti na&nbsp;programu aktivit, vycházek a&nbsp;během sledování televize. Doba, po&nbsp;kterou jsou zamknuti v&nbsp;cele tak závisí na&nbsp;rozsahu využití nabízených aktivit. Systematické návštěvy ukázaly, že&nbsp;i&nbsp;při plném využití aktivit jsou chovanci uzamčeni v&nbsp;celách přibližně 16&nbsp;hodin, o&nbsp;víkendu až&nbsp;20&nbsp;hodin denně.</p>

<p>Smyslem zabezpečovací detence je primárně ochrana společnosti, nikoli trest. Pobyt v&nbsp;ústavu se tak musí odlišovat od&nbsp;výkonu trestu odnětí svobody. Uzamykání v&nbsp;celách tak podle ombudsmanky prohlubuje omezení svobody a&nbsp;neumožňuje prověřovat připravenost chovanců k&nbsp;přechodu do&nbsp;ochranného léčení nebo k&nbsp;propuštění na&nbsp;svobodu. K&nbsp;zamykání během dne by mělo docházet po&nbsp;individuálním posouzení nebezpečnosti konkrétního chovance.</p>

<p>K&nbsp;tomuto stavu přispívá i&nbsp;nedostatečná nabídka terapeutických aktivit, zaměstnání a&nbsp;vzdělání. Ta by měla terapeuticky a&nbsp;výchovně působit na&nbsp;chovance, pomáhat snižovat riziko recidivy a&nbsp;zvyšovat tak šance na&nbsp;propuštění nebo přeřazení do&nbsp;ochranného léčení. Aktivity chybí zejména v&nbsp;odpoledních hodinách a&nbsp;během víkendů a&nbsp;je způsobena nedostatkem personálu.</p>

<p>Nedostatečná odlišnost od&nbsp;trestu odnětí svobody</p>

<p>Zabezpečovací detence je ochranným opatřením, nikoliv trestem. Měla by se proto odlišovat jak nabídkou terapeutických aktivit, tak i&nbsp;charakterem prostředí. Cely však byly strohé, chovancům nebylo umožněno např.&nbsp;používat vlastní povlečení, pěstovat květiny, mít vlastní televizi nebo jinou elektroniku, přestože právě tohle pomůže odlišit zabezpečovací detenci od&nbsp;výkonu trestu odnětí svobody a&nbsp;může mít i&nbsp;motivační charakter.</p>

<p>Využívání zabezpečovací detence</p>

<p>K&nbsp;1. lednu 2018 pobývalo v&nbsp;zabezpečovací detenci 79&nbsp;chovanců, z&nbsp;nichž 92&nbsp;% tvořili muži. Průměrný věk představoval 40&nbsp;let, průměrná doba pobytu byla 4&nbsp;roky.</p>

<p>Od roku&nbsp;2009 do&nbsp;roku&nbsp;2017 pobývalo v&nbsp;zabezpečovací detenci celkem 100&nbsp;osob (některé v&nbsp;ní dosud pobývají). V&nbsp;současné době je zabezpečovací detence už teď uložena dalším 48&nbsp;osobám, které do&nbsp;ní nastoupí po&nbsp;skončení trestu odnětí svobody.</p>

<p>Pokud je někomu uložena zabezpečovací detence, je pravděpodobné, že&nbsp;půjde o&nbsp;dlouhý, ne-li trvalý pobyt. Mezi lety 2009 &ndash; 2017 byla z&nbsp;celkového počtu 100&nbsp;chovanců zabezpečovací detence ukončena pouze 21&nbsp;osobám. Ročně tedy zabezpečovací detenci opouští pouze několik osob, většinou přecházejí do&nbsp;ochranného léčení, pouze jedna osoba byla propuštěna na&nbsp;svobodu.</p>

<p>V&nbsp;uplynulých pěti letech roste počet osob, kterým byla zabezpečovací detence uložena jako změna z&nbsp;ochranného léčení (případy, kdy ochranné léčení neplní svůj účel nebo nezajišťuje dostatečnou ochranu společnosti &ndash; např.&nbsp;útěky z&nbsp;psychiatrické nemocnice, užití násilí vůči personálu nebo ostatním pacientům apod.).&nbsp;</p>

---
title: "Po zásahu ochránkyně úřad doplatil rodičovský příspěvek"
oldUrl: "src/www.ochrance.cz/aktualne/tiskove-zpravy-2016/po-zasahu-ochrankyne-urad-doplatil-rodicovsky-prispevek"
date: 2016-05-17
perex: "<p>Po šetření veřejné ochránkyně práv doplatil úřad práce více než 140 000 Kč rodičovského příspěvku, na který měla matka nárok, přestože otec dítěte pracoval v zahraničí. Úřad práce tak napravil svou nečinnost, v jejímž důsledku matka po velkou část rodičovské dovolené nedostávala žádné peníze. Případ podle ochránkyně ilustruje, že problematika vyplácení dávek v případě přeshraničních pracovníků není jednoduchá s ohledem na nezbytnou komunikaci se zahraničními institucemi a také pracovníci úřadu práce si ji dosud ne zcela osvojili.</p>"
---

<!-- imported from the old website -->

<p>Úřad práce přiznal a vyplácel stěžovatelce z Ústeckého kraje rodičovský příspěvek. Když začal otec dítěte dojíždět za prací do Německa, stěžovatelka to úřadu práce řádně oznámila a ten určil, že v souladu s předpisy EU má rodičovský příspěvek dál vyplácet Německo. Výplatu české dávky zastavil a odkázal stěžovatelku, ať si o příspěvek požádá v Německu. Protože příslušná německá instituce nereagovala, zůstala stěžovatelka bez rodičovského příspěvku.</p> <p>Veřejná ochránkyně práv dala úřadu práce za pravdu v tom, že podle evropských koordinačních nařízení mělo rodičovský příspěvek přednostně vyplácet Německo z důvodu místa zaměstnání otce. Sekundárně však tuto povinnost měla i Česká republika na základě bydliště dítěte. Tento „zdvojený“ systém má rodinu chránit a zaručit, že nezůstane bez pomoci, pokud by primárně příslušný stát dávku neposkytoval. Úřad práce tedy správně výplatu dávky zastavil, neměl však matku odkázat, aby si v Německu rodičovský příspěvek vyřídila. Úřad práce měl sám kontaktovat příslušnou německou instituci a žádost o dávku jí předat. Pokud německá instituce do dvou měsíců nereagovala, měl začít vyplácet prozatímní dávku, aby rodina nezůstala bez finančního zajištění. </p><p> Na základě šetření ochránkyně úřad práce kontaktoval příslušnou německou instituci, ta ve lhůtě dvou měsíců nereagovala, proto stěžovatelce vyplatil zpětně rodičovský příspěvek v celkovém úhrnu 140.000,- Kč. I pokud by německá instituce reagovala, musela by konstatovat, že stěžovatelka už neměla na dávku v Německu nárok s ohledem na věk dítěte (dávka se v Německu vyplácí pouze do 14 měsíců věku dítěte a v době, kdy úřad práce určil, že z důvodu zaměstnání otce má dávku vyplácet Německo, už bylo dítě starší). Český úřad práce by tedy jako sekundárně kompetentní stát rodičovský příspěvek stěžovatelce zpětně vyplatil (do v ČR stanoveného celkového limitu 220 000 Kč).</p>

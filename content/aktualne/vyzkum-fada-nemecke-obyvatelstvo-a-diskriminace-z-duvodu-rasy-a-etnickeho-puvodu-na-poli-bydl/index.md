---
title: "Výzkum FADA: německé obyvatelstvo a diskriminace z důvodu rasy a etnického původu na poli bydlení."
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2020/vyzkum-fada-nemecke-obyvatelstvo-a-diskriminace-z-duvodu-rasy-a-etnickeho-puvodu-na-poli-bydl/"
date: 2020-04-08
perex: "<p>Německé národní těleso pro rovné zacházení (Federeal Anti-Discrimination Agency, FADA) provedlo na podzim loňského roku výzkum. Předmětem výzkumu bylo zjistit, jaký názor mají obyvatelé Německa na rasovou diskriminaci v oblasti bydlení, zda se sami dotazovaní setkali s diskriminací a zda například vědí o existenci antidiskriminačního zákona.</p>"
---

<!-- imported from the old website -->

<p>Do dnešní doby obdržela FADA kolem 1400 dotazů a podnětů týkajících se diskriminace z důvodu etnického původu nebo rasy. Podle německého statistického úřadu (údaje z roku 2014) platili lidé s migračním původem až o 1 euro více na metr čtvereční, popř. bydleli na ploše menší až o 10 m<sup>2</sup> než lidé, kteří nemají žádnou migrační historii, tedy zpravidla Němci bez cizokrajných předků.</p><p>Z těchto důvodů se FADA rozhodla provést dotazování na téma „Rasová diskriminace na realitním trhu“. Výzkumu se zúčastnilo 1041 německy mluvících lidí starších 16 let a bydlících soukromě. Dotazování probíhalo v říjnu a listopadu 2019. Zahrnovalo především otázky týkající se diskriminace na základě etnického původu (příslušnosti k etnické skupině) nebo zahraničního původu dotazovaných.</p><p>Více než 80 % dotazovaných si myslí, že dochází k rasové diskriminaci na poli bydlení. Oblast práce a zaměstnání je například až na 5.místě za veřejnou dopravou, kluby/restauracemi a oblastí vzdělávání. Na posledním místě jsou soudy se 13 %. Ve srovnání s rokem 2013 tak došlo v oblasti bydlení k výraznému nárůstu z 68 % na 83 %.</p><p>Asi čtvrtina z dotazovaných, kteří si v posledních letech hledali bydlení (ať už ke koupi nebo k pronajmutí), uvedla, že se stala obětí diskriminace z důvodu rasy nebo etnického původu. Z této skupiny osob byly pak asi 2/3 lidé zahraničního původu. Dalších téměř 15 % dotazovaných, kteří si v posledních 10 letech hledali bydlení, přiznalo, že byli diskriminování z důvodu jejich sociálního postavení (typicky např. nízký příjem).</p><p>Diskriminace se podle výzkumu dopouští zpravidla soukromoprávní osoby, konkrétně fyzické osoby a právnické osoby, které pronajímají nebo prodávají menší množství bytů nebo domů. Více než v polovině případů dotazující přiznali, že je diskriminovaly právě tyto osoby. Jedna pětina byla obětí diskriminace ze strany bytového družstva, 13 % ze strany realitních makléřů a ve zbytku se jednalo o nerovné zacházení ze strany obcí a jiných subjektů. Zajímavostí je, že v Německu je pronajímáno více než 23 milionů bytů a z toho 2/3 soukromými pronajímateli, kteří to nemají jako předmět podnikání (údaje z roku 2015).</p><p>Pronajímatelé se nejčastěji dopouštěli diskriminace tak, že přímo jejich inzeráty vylučovaly určitou skupinu lidí, kterým byt nebo dům nechtěli pronajmout nebo prodat. Dalším častým způsobem bylo vyloučení znevýhodněných skupin lidí, např. ze sociálně slabších vrstev společnosti. V menší míře musely oběti diskriminace čelit rasistickým urážkám, anebo platily vyšší nájemné či kupní cenu než lidé, kteří nenáleží k menšinovému etniku.</p><p>Jedním z cílů dotazování bylo zjistit, zda se oběti diskriminace proti nerovnému zacházení brání. Z těch, kteří v posledních 10 let hledali bydlení a pocítili nerovné zacházení v této souvislosti, dvě třetiny nerovné zacházení nikde nenahlásilo. Další asi pětina si stěžovala přímo u diskriminujícího subjektu. Zbytek se obrátil buď na policii nebo na organizace zabývající se ochranou práv nájemců. Jedno procento dotazovaných vyhledalo pomoc advokáta.</p><p>Během dotazování oslovení lidé také odpovídali na otázku, zda by měli obavy z toho, kdyby jejich sousedé byli cizinci, kteří se do Německa přistěhovali, a zda by měli obavy těmto lidem pronajmout byt/dům, popř. pokoj v bytě/domě, kde sami bydlí. Třetina lidí by měla obavy ze sousedů, kteří jsou cizinci. Téměř polovina dotazovaných (41 %) by měla obavy pronajmout cizincům pokoj/byt, ve kterém sami nebydlí, a více než polovina dotazovaných by měla obavy pronajmout pokoj cizincům v bytě/domě, kde sami bydlí.</p><p>Na závěr odpovídali dotazovaní, zda už někdy slyšeli o antidiskriminačním zákoně a zda si myslí, že opatření proti rasové diskriminaci v oblasti bydlení jsou dostatečná. Zde byly výsledky vyrovnané. Mírně nadpoloviční většina už někdy o antidiskriminačním zákoně slyšela a také se domnívá, že opatření ze strany státu nejsou dostatečná, a stát by měl učinit přísnější opatření.</p><p>Z výzkumu tedy mj. plyne, že se obyvatelé Německa domnívají, že dochází k rasové diskriminaci na realitním trhu, oběti diskriminace nerovné zacházení zpravidla nikde nehlásí a cizinci jsou znevýhodněni oproti ostatním právě z důvodu jejich rasy nebo etnického původu. Na druhou stranu polovina dotazovaných má obavy ze sousedů či nájemců cizího původu.</p><p>Celý výzkum si můžete přečíst <a href="https://www.antidiskriminierungsstelle.de/SharedDocs/Kurzmeldungen/DE/2020/nl_01_2020/nl_01_aus_der_arbeit_1.html" target="_blank">zde</a> (pouze v NJ)</p>

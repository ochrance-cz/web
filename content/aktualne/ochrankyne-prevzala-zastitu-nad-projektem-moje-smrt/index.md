---
title: "Ochránkyně převzala záštitu nad projektem Moje smrt"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/ochrankyne-prevzala-zastitu-nad-projektem-moje-smrt/"
date: 2014-11-14
perex: "<p>Hospicové občanské sdružení Cesta domů spustilo osvětovou kampaň Moje smrt. Ochránkyně nad ní, mimo jiné i vzhledem ke svému zájmu o témata jako je péče o osoby s demencí nebo paliativní péče, převzala záštitu.</p>"
---

<!-- imported from the old website -->

<p>Cílem kampaně Moje smrt je přimět veřejnost zamyslet se včas o konci života a hovořit o tomto tématu (nejen) se svým okolím. Kampaň vychází ze zjištění, že většina lidí v České republice nemá jasno v tom, jak chtějí prožít konec svého života a jaká jsou jejich poslední přání (týkající se pohřbu, rozdělení majetku atd.). Neznalost přání umírajícího je přitom velkou zátěží pro pozůstalé a ztěžuje proces smiřování se s jeho odchodem.</p><p>Občanské sdružení Cesta domů proto připravilo webovou aplikaci <a title="Otevření do nového okna" href="http://mojesmrt.cz/" target="_blank">mojesmrt.cz</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />, která se má stát průvodcem při rozhodování o základních, praktických i niterných záležitostech spojených s umíráním. Aplikace, cílená na mladé lidi ve věku 20 až 30 let, kterých se umírání bezprostředně netýká, a proto se o něm nemusí zdráhat hovořit, uživateli umožní naplánovat si jeho poslední den a udělat si jasno v tom, co pro něj smrt znamená. Vygenerovaný seznam posledních přání by pak měl uživateli posloužit coby základ pro rozhovor o tématu smrti s jeho blízkými.</p><p>Záštitu nad projektem převzala nejen veřejná ochránkyně práv, ale i <a title="Otevření do nového okna" href="http://www.paliativnimedicina.cz/" target="_blank">Česká společnost paliativní medicíny</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />. Ta v současnosti také připravuje Strategii rozvoje paliativní péče v České republice, která by měla být v průběhu příštího roku předložena ke schválení vládě. Na prvním setkání pracovní skupiny, která se na vzniku strategie podílí, byla přítomna též ochránkyně, která do diskuse přinesla především své poznatky ze systematických návštěv zařízení sociálních služeb, v nichž se umírající lidé často nacházejí.</p><p>Tématikou smrti se ombudsman intenzivně zabýval již dříve, a to v kontextu pohřebnictví. Sborník jeho stanovisek v této oblasti naleznete <a title="Otevření do nového okna" href="https://www.ochrance.cz/fileadmin/user_upload/Publikace/sborniky_stanoviska/Sbornik_Pohrebnictvi.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> zde</a> (1 MB, Adobe Acrobat dokument).<a name="_GoBack"></a></p>

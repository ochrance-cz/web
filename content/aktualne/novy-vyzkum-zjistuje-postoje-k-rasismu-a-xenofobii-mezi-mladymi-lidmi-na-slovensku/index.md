---
title: "Nový výzkum zjišťuje postoje k rasismu a xenofobii mezi mladými lidmi na Slovensku"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/novy-vyzkum-zjistuje-postoje-k-rasismu-a-xenofobii-mezi-mladymi-lidmi-na-slovensku/"
date: 2018-06-27
perex: "<p>Výzkum Slovenského národní střediska pro lidská práva (SNSĽP) zjišťoval postoje k náboženským, rasovým a etnickým skupinám a sousedním zemím.</p>"
---

<!-- imported from the old website -->

<p>Slovenské národní středisko pro lidská práva (Slovenské národné stredisko pre ľudské práva) uskutečnilo v loňském roce průzkum zaměřený na postoje mladých lidí k rasismu a xenofobii. </p> <p>Vzhledem ke stále častějším nenávistným, rasistickým a xenofobním projevům po celé Evropě si výzkum kladl za cíl zjistit, jak je tato situace vnímaná mladými lidmi na Slovensku. Dotazníkového šetření se zúčastnilo 1232 studujících ve věku od 11 do 19 let z 21 základních a středních škol. Šetření se zaměřilo na postoje k náboženským skupinám (křesťané, ateisté, muslimové, židé), k rasovým a etnickým skupinám (černoši, Asiati, Romové) a k lidem ze sousedních zemí na základě jejich národnosti (Slováci, Češi, Maďaři, Ukrajinci, Rakušani).</p> <p>Výzkum například ukázal, že více než 80 % z dotázaných uvedlo, že jsou si ve svém okolí vědomi existence negativních předsudků vůči určitým skupinám lidí.  Více než 81 % respondentek a respondentů souhlasilo s tvrzením, že „všichni lidé jsou si rovni“. S tímto tvrzením souhlasilo více žen (86,11 %) než mužů (76,34 %). Skoro 62 % dotázaných považuje pro společnost prospěšné, když se skládá z lidí z různých rasových, kulturních, etnických a náboženských skupin, přičemž souhlas s tímto tvrzením vyjádřily více ženy (67,81 %) než muži (53,86 %). 33 % dotázaných se necítí bezpečně v přítomnosti lidí z jiných kultur, jiného náboženství či národnosti.</p> <p>Za nejvíce problematickou skupinu ve společnosti jsou podle dotázaných považováni Romové/Romky, kteří se stali jedinou skupinou, u které negativní postoje převládaly. Pozitivně vnímá Romy a Romky pouhých 14 % dotázaných. Co se týče národnosti, nejpozitivněji jsou po Slovácích/Slovenkách (83,37 %) vnímáni Češi/Češky (69,61 %). Výrazně negativní postoje dotazovaní vyjádřili vůči Maďarům/Maďarkám. V rámci náboženských skupin se nejvíce negativní postoje projevily vůči muslimům/muslimkám (40,29 % dotázaných), nejkladnější postoje panují vůči lidem křesťanského vyznání (70 % dotázaných).</p> <p>Výzkum se rovněž zaměřil na postoje vůči lidem z výše uvedených skupin s ohledem na jejich pohlaví, stejnou věkovou kategorii jako u dotazovaných a s ohledem na přímou osobní zkušenost. Podle výzkumné zprávy se tak překvapivě ukázalo, že v porovnání se všeobecným postojem vůči lidem z uvedených skupin vadí mladým lidem osobní interakce v rámci jedné třídy mnohem méně. Výraznější rozdíl se projevil například u muslimů/muslimek, kteří jsou negativně vnímáni 40,29 % dotázaných. Za spolužáka by však muže muslima nechtělo jen 28,12 %, ženu muslimku by si za spolužačku nepřálo jen 25,32 % dotázaných. Z hlediska rozdílu vnímání pohlaví by mladým lidem ve třídě překážel více vždy muž než žena, a to u téměř všech skupin. Jediná výjimka se ukázala v případě černochů, kdy by žena černoška vadila více než muž černoch.</p> <p>Celá zpráva ke stažení zde:</p> <p><a title="Otevření do nového okna" href="http://www.snslp.sk/CCMS/files/Vyskum_SNSLP_ras_xen_2017-FINAL.pdf" target="_blank">http://www.snslp.sk/CCMS/files/Vyskum_SNSLP_ras_xen_2017-FINAL.pdf</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p>

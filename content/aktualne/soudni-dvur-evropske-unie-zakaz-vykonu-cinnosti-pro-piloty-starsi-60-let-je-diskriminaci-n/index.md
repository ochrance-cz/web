---
title: "Soudní dvůr Evropské unie: zákaz výkonu činnosti pro piloty starší 60 let je diskriminací na základě věku"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2012/soudni-dvur-evropske-unie-zakaz-vykonu-cinnosti-pro-piloty-starsi-60-let-je-diskriminaci-n/"
date: 2011-10-04
perex: "<p></p><p>Reinhard Prigge, Michael Fromm a Volker Lambach pracovali pro německou společnost Deutsche Lufthansa AG po řadu let jako piloti a později jako kapitáni letadel. Poté, co dovršili věku 60 let, jejich pracovní smlouvy v souladu s platnou kolektivní smlouvou skončily. Jelikož mezinárodní a německé právní předpisy zakazují pilotům vykonávat činnosti až po dosažení věku 65 let, zaměstnanci Lufthansy se obrátili na německé soudy s tím, že se cítí být oběťmi diskriminace. Soudní dvůr Evropské unie dal pilotům za pravdu. </p>"
---

<!-- imported from the old website -->

<p>„Zakázat pilotům aerolinií výkon jejich činnosti po dosažení věku 60 let představuje diskriminaci na základě věku,“ uvedl ve své tiskové zprávě Soudní dvůr Evropské unie. Ten se věcí začal zabývat poté, co se ho německý Spolkový pracovní soud (Bundesarbeitsgericht) dotázal, zda je kolektivní smlouva společnosti Lufthansa s odborovým svazem Vereinigung Cockpit, která pro piloty stanovuje odchod do důchodu ve věku 60 let, slučitelná s právem Evropské unie.      </p><p>Směrnice o rovném zacházení v zaměstnání a povolání zakazuje v souvislosti s věkem jakýkoliv rozdíl v zacházení, který není řádně odůvodněn. Dle mezinárodních a německých právních předpisů může pilot letadla ve věku mezi 60 a 64 lety pokračovat ve výkonu své činnosti pouze tehdy, když je členem posádky složené z více pilotů a ostatní piloti dosud nedosáhli věku 60 let. Po dosažení věku 65 let nesmí pilot na základě těchto právních předpisů dále vykonávat svou činnost. Soudní dvůr Evropské unie proto zkonstatoval, že „ačkoliv právo na výkon této činnosti může být od uvedeného věku (60 let – pozn. aut.) omezeno, úplný zákaz překračuje meze toho, co je nezbytné k zajištění ochrany letového provozu.“ </p><p>Kolektivní smlouva uzavřená mezi Deutsche Lufthansa AG a odborovým svazem Vereinigung Cockpit sdružujícím zhruba 4 200 pilotů této největší evropské letecké společnosti, ale zakazuje pilotům vykonávat svou činnost již po dosažení věku 60 let. Důvodem tohoto opatření jsou medicínské důkazy o tom, že lidský výkon, jako například zrak, schopnost koncentrace nebo schopnost koordinace, se se stoupajícím věkem snižují. </p><p>Dle Soudního dvora Evropské unie lze požadavek na fyzickou zdatnost považovat pro výkon povolání pilota aerolinií za podstatný a určující. Soudní dvůr také uznal, že taková zdatnost souvisí s věkem. Jelikož je cíl tohoto opatření – zajišťení bezpečnosti letového provozu pro cestující, obyvatele oblastí, nad kterými letadlo přelétává, jakož i pro piloty samotné – legitimní, může odůvodňovat rozdíl v zacházení na základě věku. Soudní dvůr ale poukázal na to, že podle mezinárodní a německé právní úpravy není nutné pilotům po dosažení věku 60 let výkon jejich povolání zakázat, ale stačí jej pouze omezit. Rozhodl tedy, že „zákaz pilotovat letadlo po dosažení tohoto věku, stanovený kolektivní smlouvou, není opatřením nezbytným pro ochranu veřejné bezpečnosti a zdraví.“ Stanovení věkové hranice 60 let pro možnost pilotování dopravního letadla sociálními partnery proto představuje, s ohledem na mezinárodní a německou právní úpravu stanovující tuto věkovú hranici na 65 let, nepřiměřený požadavek. </p><p>Právní předpisy členských států, stejně jako kolektivní smlouvy uzavřené sociálnímí partnery, musí respektovat zásadu zákazu diskriminace. Zákaz diskriminace na základě věku je uznaný za obecnou zásadu práva Evropské unie a byl konkretizován Směrnicí Rady 2000/78/ES ze dne 27. listopadu 2000 o rovném zacházení v zaměstnání a povolání. Německý vnitrostátní soud teď musí věc rozhodnout v souladu s rozhodnutím Soudního dvora, a toto rozhodnutí je závazné i pro ostatní vnitrostátní soudy EÚ, které budou případně projednávat podobný problém.</p>

---
title: "Zákaz vstupu vodicích a asistenčních psů do veřejných prostor může být diskriminací"
oldUrl: "src/www.ochrance.cz/aktualne/tiskove-zpravy-2010/zakaz-vstupu-vodicich-a-asistencnich-psu-do-verejnych-prostor-muze-byt-diskriminaci"
date: 2010-08-10
perex: "<p></p><p>Zákaz vstupu vodicích a asistenčních psů do veřejných prostor může být diskriminací</p>"
---

<!-- imported from the old website -->

<p>Veřejné prostory musí být přístupné osobám se zdravotním
postižením a stejně tak musí mít postižení zajištěn přístup ke všem činnostem,
které mohou vykonávat osoby bez postižení. Proto je třeba respektovat i
zvláštní status asistenčních a vodicích psů. Jestliže je k tomu nezbytné
vytvářet pro ně specifické podmínky, nejedná se o tzv. pozitivní diskriminaci,
protože lidé se zdravotním postižením nejsou zvýhodňováni, pouze jsou
vyrovnávány jejich nevýhody. Nezohlednění specifických potřeb naopak vede
k nepřípustné diskriminaci. </p>

<p>V praxi je omezování vstupu psů do budov a dalších
veřejných prostor velmi rozšířené a nerozlišuje se přitom, jestli se jedná o
běžného společníka nebo o speciálně vycvičeného psa doprovázejícího zdravotně
postiženého. Zamezení vstupu psům pak fakticky znamená zamezení vstupu i osobě
se zdravotním postižením.</p>

<p>Zástupkyně ochránce v této souvislosti upozorňuje, že
právní úprava týkající se problematiky psů se speciálním výcvikem je
roztříštěná, nekompletní a nedostačující. V řadě případů se omezuje pouze
na vodicí psy pro nevidomé a nebere v úvahu existenci asistenčních psů
doprovázejících osoby s jiným těžkým zdravotním postižením, u nichž je
nezbytnost takového doprovodu indikována. Podle zástupkyně ochránce je nezbytné
předložit novou právní úpravu, která by definovala kritéria výcviku a označení
vodicích a asistenčních psů, a rovněž by měly být jednoznačně upraveny podmínky
pro stanovení míst, do nichž nelze odepřít přístup osobě v doprovodu
speciálně vycvičeného psa.</p>

<h3><b>Vodici a asistenční
pes je součástí zdravotně postiženého</b></h3>

<p>Speciálně vycvičený pes nahrazuje pomoc druhých osob a musí
být chápán jako nepostradatelná součást postiženého. Fakticky je kompenzační
pomůckou, stejně jako např. invalidní vozík nebo protéza, protože postiženým
umožňuje volný pohyb, samostatnost a mobilitu. Jestliže není z obecného
zákazu vstupu zvířat do veřejných prostor připuštěna výjimka pro asistenční a
vodicí psy, může jít o nepřímou diskriminaci z důvodu zdravotního
postižení, která je v rozporu jak s antidiskriminačním zákonem, tak i
dalšími předpisy, Listinou základních práv a svobod, evropským právem a
mezinárodními úmluvami.</p>

<p>Pes vycvičený k doprovodu osob se zdravotním postižením
by měl být z veřejných prostor vylučován pouze v objektivně
odůvodněných případech.</p>

<h3><b><span> </span>V ČR chybí kontrola výcviku i jednotné
značení psů</b></h3>

<p>Přestože se na výcvik asistenčních a vodicích psů
vynakládají v ČR nemalé prostředky, nejsou jeho obsah a kritéria
definovány žádným obecně závazným předpisem a jde o volnou živnost. Není zde
žádný nezávislý kontrolní orgán, který by hodnotil kvalitu výcviku ani odbornou
způsobilost cvičitelů.</p>

<p>Stejně tak chybí jednotné označování speciálně vycvičených
psů, z něhož by bylo na první pohled zřejmé, o jakého psa se jedná. Bylo
by také vhodné, kdyby se osoba, která má psa se speciálním výcvikem
v držení, mohla prokázat průkazem dokládajícím status psa. Zdravotně
postiženým by takové značení usnadnilo přístup do veřejných prostor a pomáhalo
zamezit diskriminaci.</p>

<p>Podle zástupkyně ochránce je taková právní úprava nezbytným
předpokladem nekonfliktního naplňování práva na rovné zacházení.</p>

<h3><b>Přístup do budov
úřadů a soudů</b></h3>

<p>Správní orgány jsou mj. povinny respektovat právo občanů na
účast na politickém a veřejném životě na nediskriminačním principu. Proto musí
zajistit zdravotně postiženým takové podmínky, aby se mohli účastnit správního
řízení, mohli realizovat své volební právo apod. </p>

<p>Pokud znemožní přístup vodicích a asistenčních psů do budovy
soud, omezuje tím postižené v přístupu ke spravedlnosti a upírá jim právo
na soudní ochranu. Zástupkyně ochránce v této souvislosti upozorňuje, že
problém mnohdy způsobuje nedostatečně informovaná justiční stráž, která má
pravomoc zajistit omezení vstupu do budovy soudu.</p>

<h3><b>Ani zdravotnická
zařízení nemohou obecně zakázat vstup psů</b></h3>

<p>Právo na zdraví je jedním ze základních práv a přístup ke
zdravotnictví musí být zajištěn na nediskriminačním principu. Nerovné zacházení
z důvodu zdravotního postižení je ve zdravotnictví zakázáno. Jestliže jsou
však z přístupu do zdravotnického zařízení vyloučeni vodicí a asistenční
psi, může to vést k nepřímé diskriminaci osob se zdravotním postižením. </p>

<p>Každé omezení, které nepřímo diskriminuje určité osoby, je
možné pouze tehdy, pokud je odůvodněno legitimním cílem a zvolené prostředky
jsou přiměřené a nezbytné. Podle zástupkyně ochránce není možné paušálně
vztáhnout zákaz vstupu psů z důvodů hygienických a epidemiologických opatření
na všechny prostory zdravotnického zařízení. Zdravotnická zařízení by proto
měla určit, kam asistenční a vodicí pes vstupovat může a kde jeho přítomnost
s ohledem např. na hygienické požadavky není možné.</p>

<h3><b>Vyloučení psů ze škol
musí být řešeno individuálně</b></h3>

<p>Právo na vzdělání je rovněž jedním ze základních práv a
zdravotní postižení nesmí být důvodem k diskriminaci. Obecný zákaz
přístupu psů do budov škol však může takové omezení přístupu ke vzdělání
představovat. Tyto situace je třeba řešit individuálně a s ohledem na
konkrétní okolnosti a rizika. K zákazu by se mělo přistoupit až tehdy, když
není možné jiné řešení.</p>

<p>Podle zástupkyně ochránce je třeba tato pravidla uplatňovat
nejen ve školách, ale i v zařízeních, která např. slouží ke vzdělávání a
zvyšování kvalifikace dospělých. Zde se totiž právo na vzdělání setkává
s právem na zaměstnání, kde je diskriminace zakázána přímo antidiskriminačním
zákonem.</p>

<h3><b>Přeprava psů
v dopravních prostředcích</b></h3>

<p>Do dopravních prostředků mají psi obecně přístup za
podmínky, že mají náhubek. Vyhláška o přepravním řádu pro veřejnou drážní a
silniční osobní dopravu uvádí jako výjimku z této podmínky pouze vodicího
psa nevidomých osob. Toto opatření však omezuje asistenční psy, jejichž úkolem
je mj. podávat postiženému předměty, což s náhubkem nelze.</p>

<p>Nedostatečné proškolení řidičů vede v praxi k 
nedorozuměním, kdy řidič trvá na náhubku a zdravotně postiženému se psem tak
znemožňuje využívat dopravy. Výraznou pomocí by bylo již zmíněné jednotné a
viditelné označování asistenčních a vodicích psů např. speciálním signálním
postrojem, aby bylo řidičům dopravních prostředků na první pohled jasné, že se
jedná o psa se speciálním výcvikem.</p>

<p>Obecně v přepravě platí, že vodicí pes je dopravován
bezplatně a má ve veřejných dopravních prostředcích vyhrazeno místo. Asistenční
pes vycvičený pro doprovod osob s jiným než zrakovým postižením má sice
stejnou povahu a roli, ale právní úprava na něj nepamatuje. Bezplatná přeprava
asistenčních psů je podle zástupkyně ochránce realizací práva na rovné
zacházení.</p>

<h3><b>Přístup do prodejen,
restaurací a dalších zařízení</b></h3>

<p>Změnou vyhlášky o hygienických požadavcích na prodej
potravin z roku 2002 bylo zrušeno ustanovení, které výslovně povolovalo
vstup osobám se zdravotním postižením v doprovodu vodicího či asistenčního
psa do prodejen. Pokud prodejna obecně zamezí vstup speciálně vycvičeným psům,
může se dopouštět nepřípustné nepřímé diskriminace v přístupu ke službám. </p>

<p>Volný přístup postižených s vodicími či asistenčními
psy by měl být obecně uplatňován i v dalších zařízeních a prostorách, kde
jsou poskytovány rekreační služby a rovněž do kulturních zařízení, včetně
zoologických zahrad. Samozřejmostí musí být i přístup do bank, pojišťoven, na
pošty, do kanceláří advokátů, účetních apod. </p>

<p>S ohledem na zvláštní status vodicích a asistenčních
psů není např. možné vyžadovat za takového psa zvláštní poplatky, vstupné či
úhradu ubytování v hotelu. Tím by došlo ke znevýhodňování osob se
zdravotním pojištěním oproti osobám bez postižení, a tedy k diskriminaci
v přístupu ke službám.</p>

<p class="MsoNormal"> </p>

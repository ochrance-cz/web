---
title: Veřejný ochránce práv jednal se zástupci Světové banky o inkluzi a
  postavení Romů
date: 2026-02-04T11:38:00
vystupy:
  - aktualita
perex: <p>Ombudsman Stanislav Křeček se včera setkal se zástupci Světové banky.
  Jednání se zaměřilo na dlouhodobé aktivity Kanceláře v oblasti rovného
  zacházení a ochrany před diskriminací i na aktuální výzvy spojené s postavením
  Romů ve společnosti.</p>
---
<p>Zástupci Světové banky se zajímali zejména o šestnáctiletou činnost Kanceláře v oblasti agendy diskriminace, pravidelné monitorovací zprávy a systematickou analýzu judikatury v diskriminačních věcech. Diskuse se dotkla také situace v sociálně vyloučených lokalitách, zapojení Romů do tvorby veřejných politik a zkušeností z působení v Radě vlády pro záležitosti romské menšiny. Otevřena byla rovněž problematika nucených sterilizací romských žen.</p>
<p>Významná část jednání byla věnována vzdělávání romských dětí – zejména otázce předškolní docházky, dřívějším výzkumům Kanceláře zaměřeným na rizika nesprávné diagnostiky při rozhodování o vzdělávací dráze dětí a praktickým zkušenostem s inkluzí ve školním prostředí, včetně role asistenta pedagoga. Zazněly také poznatky z terénní práce a setkávání s romskými komunitami v rámci Roma road show.</p>
<p>Účastníci se shodli, že neexistuje jedno „velké romské téma“, ale spíše soubor vzájemně provázaných problémů. Klíčovým předpokladem pro jejich řešení je přístup ke kvalitnímu vzdělávání a zajištění důstojných sociálních podmínek, zejména v oblasti bydlení a zaměstnání. Diskutována byla rovněž otázka míry zásahů majority a potřeby respektovat postoje a iniciativy samotných romských komunit.&nbsp;</p>
<p>Delegace Světové banky se v&nbsp;těchto dnech setkává se&nbsp;zástupci státní správy, samosprávy a neziskového sektoru, aby získala informace pro připravované analýzy mapující romskou inkluzi v&nbsp;České republice.</p>

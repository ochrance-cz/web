---
title: "Prohlášení veřejné ochránkyně práv"
vystupy:
  - tz
oldUrl: "/aktualne/tiskove-zpravy-2014/prohlaseni-verejne-ochrankyne-prav"
date: 2014-02-20
perex: "<p>Anna Šabatová nebude ohrožovat důstojnost funkce ombudsmana, ani důvěru v nezávislost a nestrannost, vyjádřeními k politice či politickým rozhodnutím. O totéž požádala i svého zástupce.</p>"
---

<!-- imported from the old website -->

<p>Veřejný ochránce práv má za úkol chránit osoby před protiprávním či jinak nesprávným jednáním úřadů a dalších institucí nebo před jejich nečinností. Má rovněž usilovat o respektování základních práv osob, které jsou omezovány na svobodě, a přispívá také k prosazování práva na rovné zacházení. K této činnosti zákon ochránci svěřuje určité pravomoci a přisuzuje mu atributy, které této instituci dávají vážnost, důstojnost a přirozenou autoritu. </p><p>Zákon staví veřejného ochránce práv mimo politiku a politické zájmy – ať už jde o požadavky na osobnost veřejného ochránce práv, způsob jeho volby, ale také tím, že z jeho působnosti zcela vylučuje politické rozhodování.</p><p>Aby byla nezávislost a autorita ochránce zaručena, zákon mu i jeho zástupci přímo zakazuje, aby se věnovali jakékoli činnosti, která by mohla být „na újmu výkonu funkce a její důstojnosti“, nebo by mohla ohrožovat důvěru v nezávislost a nestrannost (§ 3 odst. 2 zákona o veřejném ochránci práv).</p><p>V souladu s tímto zákonným vymezením jsem se rozhodla neposkytovat vyjádření k záležitostem, které nesouvisí s působností ochránce a s jeho činností. Zejména se to týká politiky a politických rozhodnutí, včetně zahraniční politiky ČR a rovněž hodnocení politické situace v jiných státech. </p><p>Požádala jsem i svého zástupce, aby se rovněž zdržel vyjádření, která by mohla snižovat vážnost instituce veřejného ochránce práv a důvěru veřejnosti v ni. </p><p> </p><p>Anna Šabatová, veřejná ochránkyně práv</p>

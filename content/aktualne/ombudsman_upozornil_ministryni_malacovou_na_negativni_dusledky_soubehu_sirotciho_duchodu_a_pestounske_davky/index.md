---
title: Ombudsman upozornil ministryni Maláčovou na negativní důsledky souběhu
  sirotčího důchodu a pěstounské dávky
date: 2021-08-10T12:30:23.709Z
vystupy:
  - tz
perex: Za posledního tři čtvrtě roku se na ombudsmana obrátilo několik pěstounů,
  kteří řešili problém s výplatou sirotčího důchodu jim svěřeného dítěte.
  Namítali, že i když o dítě fakticky pečují, sirotčí důchod je nadále vyplácen
  biologickému rodiči dítěte, který jim však důchod nepředává. O vyplácený
  sirotčí důchod se přitom krátí příspěvek na úhradu potřeb dítěte. Pěstouni se
  tak ocitají v situaci, kdy nemají k dispozici prostředky k úhradě výdajů
  spojených s péčí o svěřené dítě.
---
<p>Pěstoun není automatickým příjemcem sirotčího důchodu. Oprávněným příjemcem je i&nbsp;při&nbsp;svěření dítěte do&nbsp;pěstounské péče biologický rodič jako jeho zákonný zástupce, pokud již dítě nemá poručníka či opatrovníka. Sirotčí důchod může být vyplacen pěstounovi jen tehdy, rozhodne-li o&nbsp;jeho oprávnění nakládat s&nbsp;důchodem soud, případně je-li ustanoven zvláštním příjemcem důchodu. Soudy však na&nbsp;sirotčí důchod při&nbsp;svěření dítěte do&nbsp;pěstounské péče ve&nbsp;většině případů nepamatují a&nbsp;pěstouni často nejsou informováni ani o&nbsp;možnosti být ustanoveni zvláštním příjemcem důchodu.</p>

<p>Ministerstvo práce a&nbsp;sociálních věcí zpracovalo <a href="https://www.mpsv.cz/documents/20142/225508/Instrukce_namestkyne_davky_PP.pdf/a3c31909-4b89-e980-83b0-74251a2d515e">instrukci</a>, ve&nbsp;které řeší postup v&nbsp;situaci, kdy je dítě svěřené do&nbsp;pěstounské péče příjemcem sirotčího důchodu. Vedle již zmíněných řešení počítá dále se jmenováním pěstouna opatrovníkem pro&nbsp;přijímání sirotčího důchodu a&nbsp;pro&nbsp;hospodaření s tímto důchodem.</p>

<p>&bdquo;<em>Řízení o jmenování opatrovníka i řízení o ustanovení zvláštního příjemce však trvají delší dobu. ČSSZ přitom není oprávněna po dobu těchto řízení zastavit výplatu důchodu biologickému rodiči. Pěstouni tak po&nbsp;poměrně dlouhou dobu nemohou disponovat se sirotčím důchodem dítěte, o které pečují, přičemž vymožení vyplaceného důchodu po&nbsp;biologickém rodiči bude často velmi obtížné, ne-li nemožné. Vyplacený důchod bude často již utracen a&nbsp;nemá-li biologický rodič žádný příjem (nebo jen ze&nbsp;sociálních dávek), nebude mít z&nbsp;čeho dávku vrátit</em>,&ldquo; upozorňuje ombudsman Stanislav Křeček.</p>

<p>Další negativní důsledek souběhu sirotčího důchodu a&nbsp;pěstounské dávky příspěvku na&nbsp;úhradu potřeb dítěte souvisí se změnou příjemce důchodu. ČSSZ má na tuto změnu až 3 měsíční splátky. Může tak docházet k&nbsp;dalšímu prodlužování doby, po&nbsp;kterou je důchod nespravedlivě vyplácen biologickému rodiči.</p>

<p>Problematické je také vymáhání vyplaceného sirotčího důchodu po&nbsp;biologickém rodiči. Pěstoun nemůže bez dalšího podat návrh na&nbsp;vydání nespravedlivě vyplaceného sirotčího důchodu (tzv. bezdůvodného obohacení), protože se nejedná o&nbsp;bezdůvodné obohacení vůči němu, nýbrž samotnému dítěti. Pěstoun nejprve musí podat návrh soudu, aby byl jmenován opatrovníkem svěřeného dítěte pro&nbsp;vymáhání sirotčího důchodu nespravedlivě vyplaceného biologickému rodiči. Teprve poté může po&nbsp;biologickém rodiči požadovat tento důchod jako bezdůvodné obohacení.</p>

<p>Ombudsman upozornil také na nepoměr mezi pěstounskou a&nbsp;ústavní péčí, který může vznikat. Sirotčí důchod dětí, které jsou v&nbsp;ústavní péči, slouží k&nbsp;úhradě této péče pouze částečně. Naproti tomu u&nbsp;dětí, které jsou v&nbsp;pěstounské péči, jde na&nbsp;tuto úhradu zpravidla celý sirotčí důchod.</p>

<p>&bdquo;<em>Jsem si vědom, že se blíží konec volebního období a&nbsp;bude obtížné prosadit jakékoli legislativní změny. Je však třeba zdůraznit, že současná právní úprava souběhu sirotčího důchodu a&nbsp;příspěvku na&nbsp;úhradu potřeb dítěte negativně dopadá především na&nbsp;svěřené děti, protože o&nbsp;ně pečující pěstouni nemají dostatek prostředků k&nbsp;pokrytí jejich potřeb. Takový stav nemohu akceptovat</em>,&ldquo; apeluje ombudsman.</p>

<p>Ombudsman by proto rád prosadil změnu zákona o důchodovém pojištění, která by mezi příjemce důchodu nově zařadila i&nbsp;pěstouny, kteří do své péče převzali dítě nikoliv jen na&nbsp;přechodnou dobu. Druhou změnou, kterou ombudsman navrhuje, je zakotvení povinnosti ČSSZ bezodkladně zastavit výplatu důchodu, jakmile se dozví, že se změnil příjemce dávky. Třetí navrhovanou změnou je zkrácení lhůty pro&nbsp;změnu příjemce důchodu.</p>

<p>Předtím, než ombudsman případně uplatní zvláštní oprávnění doporučit vládě změnu zákona, oslovil ministryni Maláčovou a požádal ji o sdělení jejího názoru k&nbsp;navrhovanému řešení. V&nbsp;návaznosti na její odpověď zváží další kroky.</p>

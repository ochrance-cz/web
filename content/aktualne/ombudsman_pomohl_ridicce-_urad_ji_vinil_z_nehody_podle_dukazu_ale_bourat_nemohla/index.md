---
title: Ombudsman pomohl řidičce. Úřad ji vinil z nehody, podle důkazů ale bourat
  nemohla
date: 2024-01-22T14:19:16.897Z
vystupy:
  - tz
perex: >
  <p>Až u veřejného ochránce práv našla zastání řidička ze severu Čech, která se
  bránila proti pokutě za přestupky: údajně měla v&nbsp;podzemních garážích
  zábavního a relaxačního centra odřít jiné auto a odjet. Ombudsman zjistil, že
  magistrát nevyhodnotil všechny důkazy. Nadřízený krajský úřad navíc odmítl
  případ řidičky přezkoumat. Po zprávě ombudsmana úřady svůj přístup
  přehodnotily a pokutu zrušily.</p>
attachments:
  - title: Zpráva o šetření (2183/2023/VOP)
    file: https://eso.ochrance.cz/Nalezene/Edit/12210
---
<p>Řidička od začátku popírala, že by druhé auto poškodila. Dokonce doložila, že odřeniny na jejím voze pocházejí z&nbsp;dřívější doby. Když se chtěla proti rozhodnutí magistrátu a udělené pokutě bránit, krajský úřad ale její argumenty odmítl.</p>

<p>Ve spise, který si ombudsman od magistrátu vyžádal, byly i fotografie obou aut. Z&nbsp;nich bylo patrné, že poškozené vozidlo má odřený lak v&nbsp;jiné výši, než auto stěžovatelky.</p>

<p><em>&bdquo;Tyto rozpory již samy o sobě brání v tom, aby bylo možné bez dalšího učinit závěr o tom, že škoda vznikla právě po kontaktu s vozidlem stěžovatelky. To, že se poškození vozidel co do výšky vzájemně překrývá, není dle mého názoru dostatečným důkazem o tom, že ke střetu vozidel došlo,</em>&ldquo; uvedl ve zprávě o šetření ombudsman Stanislav Křeček.</p>

<p>Úřadům vytkl, že o vině stěžovatelky rozhodly bez dostatečného zhodnocení všech důkazů. Krajský úřad výhrady ombudsmana uznal a pokutu v&nbsp;přezkumném řízení zrušil.</p>

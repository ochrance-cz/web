---
title: "Nová příručka Pohřebnictví"
tags:
  - Tisková zpráva
oldUrl: "/aktualne/tiskove-zpravy-2013/nova-prirucka-pohrebnictvi"
date: 2013-07-19
perex: "<p></p>"
---

<!-- imported from the old website -->

<p>Mohlo by se zdát, že pohřebnictví je téma klidné a vážné, ale ve skutečnosti je plné vášní, emocí a někdy i schválností, když si třeba pozůstalí navzájem brání v péči o hrob. Nejvíce sporů a problémů, s nimiž se ale ochránce setkává, souvisí s pronajímáním hrobových míst a zachováním piety.</p><p>V pohřebnictví se prolíná právo soukromé s veřejným a od toho se také odvíjejí možnosti ochránce zabývat se problémy lidí, kteří se na něj v souvislosti s pohřebnictvím obracejí.</p><p>Pronajímání a užívání hrobových míst je vztahem mezi obcí (provozovatel hřbitova) a pronajímatelem. Jde o občanskoprávní vztah a jako takový do působnosti ochránce nepatří.  Některé aspekty provozování pohřebišť ale mají veřejnoprávní charakter a takovými záležitostmi se ochránce zabývat může. Jde zejména o postupy stavebních úřadů při zřizování pohřebiště, stanovení ochranného pásma nebo o činnost přestupkových komisí při projednávání přestupků na úseku pohřebnictví.</p><p>Sborník Pohřebnictví shrnuje poznatky ochránce, přináší odpovědi na základní otázky týkající se právní úpravy, vysvětluje systém hřbitovního a pohřebního práva, upozorňuje na časté problémy.</p><p>Pohřbívání v České republice je do značné míry ovlivněno po staletí zachovávanou křesťanskou tradicí, která co do forem a způsobů pohřbívání poznamenala i později obcemi zakládané hřbitovy. To se promítá i do dnes platného zákona o pohřebnictví, které právo provozovat pohřebiště svěřuje pouze do rukou státem uznávaných církví a obcí. Společnost se však vyvíjí a není vyloučeno, že změnami v budoucnu projde i způsob pohřbívání. Není tomu ještě ani sto let, kdy u nás začalo být propagováno novátorské zpopelňování (první zpopelnění proběhlo v krematoriu v Liberci v říjnu 1918). O nějakých 60 let později bylo zpopelnění většinovou formou pohřbení. </p><p><a title="Otevření do nového okna" href="/uploads-import/Publikace/sborniky_stanoviska/Sbornik_Pohrebnictvi.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Publikace Stanoviska - Pohřebnictví</a> (1 MB, Adobe Acrobat dokument)</p>

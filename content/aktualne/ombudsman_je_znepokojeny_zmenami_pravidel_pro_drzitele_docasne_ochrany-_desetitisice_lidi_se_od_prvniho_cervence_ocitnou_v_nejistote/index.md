---
title: "Ombudsman je znepokojený změnami pravidel pro držitele dočasné ochrany.
  Desetitisíce lidí se od prvního července ocitnou v nejistotě "
date: 2023-06-28T10:54:34.844Z
vystupy:
  - tz
perex: >
  <p>Konec bezplatného ubytování a snížení&nbsp;humanitární dávky způsobí
  existenční problémy velkému množství lidí, kteří do Česka odešli kvůli
  napadení Ukrajiny Ruskem, varuje veřejný ochránce práv. Přestože
  většina&nbsp;příchozích v Česku pracuje, mnozí po plánovaných změnách
  nezvládnou zaplatit ani základní potřeby, jako je bydlení a jídlo. To je podle
  ombudsmana neúnosné a sociálně nepřijatelné. I v&nbsp;současné tíživé
  ekonomické situaci by měl stát umět pomáhat nejzranitelnějším členům
  společnosti. A lidé prchající před válkou mezi ně patří.</p>
---
<p>Veřejný ochránce práv na nepříznivé dopady nadcházejících změn upozornil v&nbsp;připomínkách k&nbsp;<a href="https://odok.cz/portal/veklep/material/pripominky/KORNCKBF5YGV/">Lex Ukrajina IV</a> a <a href="https://odok.cz/portal/veklep/material/pripominky/KORNCMBKSKOG/">Lex Ukrajina V</a>. Právě druhý z nich od začátku prázdnin změní pravidla pro ubytování a sociální dávky.</p>

<p><em>&bdquo;Obávám se, že nadcházející </em><em>opatření budou mít neblahé důsledky pro desetitisíce lidí, kteří jsou už tak ve velmi vážné sociální situaci. <em>Mnozí příchozí, přestože se snaží, si nejsou schopni vydělat dost na&nbsp;zaplacení základních potřeb. Pro ně by tu měl být, stejně jako pro české občany, podpůrný systém, který jim pomůže nepříznivé životní období překlenout,&ldquo;</em></em><em> shrnul ombudsman Stanislav Křeček své obavy. </em></p>

<p>Podle ombudsmana mohlo problémům předejít včasné vpuštění držitelů dočasné ochrany do českého dávkového systému tak, jako to stát po roce pobytu umožňuje ostatním cizincům s&nbsp;jinými pobytovými oprávněními.</p>

<p>Ministr práce a sociálních věcí ale s&nbsp;ohledem na dopady státní rozpočet i na již tak přetížené úřady práce, které by sociální dávky vyřizovaly, o vpuštění do dávkového systému neuvažuje. <em>&bdquo;Přestože chápu obavy pana ministra, domnívám se, že si i tak zaděláváme na vážné sociální i ekonomické problémy,&ldquo; </em><em>míní ombudsman.&nbsp; </em></p>

<p>Dospělým držitelům dočasné ochrany, kteří jsou v Česku déle než 150 dnů, se sníží humanitární dávka ze&nbsp;4&nbsp;860 korun na 3&nbsp;130. Součástí humanitární dávky bude nově finanční podpora na bydlení. Lidé budou dostávat měsíčně buď 3&nbsp;000&nbsp;korun na&nbsp;osobu, pokud budou bydlet v bytě&nbsp;v&nbsp;evidenci Ministerstva práce a&nbsp;sociálních věcí, nebo 2&nbsp;400&nbsp;korun, budou-li bydlet jinde. <em>&bdquo;To v&nbsp;mnoha případech nebude stačit, aby si lidé dokázali zajistit důstojné bydlení. A týká se to bohužel i těch, kteří pracují. Podle posledních průzkumů totiž většina příchozích pracovala za méně než 150 korun na&nbsp;hodinu,&ldquo;</em> varuje ombudsman.</p>

<p>Desetitisíce příchozích čeká od prvního července také vyjednávání o ceně za bydlení. Na státem hrazené ubytování totiž budou mít nárok pouze prvních 150 dnů od udělení dočasné ochrany. Pokud se s provozovatelem ubytování na ceně nedohodnou, budou si muset najít jiné bydlení. A to v&nbsp;situaci, kdy není dostatek volných bytů a bydlení v&nbsp;Česku, včetně toho na ubytovnách, je velmi nákladné.</p>

<p>Výjimku budou mít kromě nově příchozích z&nbsp;Ukrajiny také zranitelné osoby, jako jsou lidé s&nbsp;postižením, děti, těhotné, studenti nebo senioři a také ti, kteří pečují o dítě do šesti let nebo o člověka s postižením. To ale nepomůže ve chvíli, pokud si jejich blízcí nebudou moci stejné ubytování dovolit.</p>

<p>Úhrada nákladů na bydlení bude pro většinu držitelů dočasné ochrany problematická. Dosud dostával ubytovatel od státu 350&nbsp;korun za&nbsp;osobu a&nbsp;noc, tedy až 10 850 korun měsíčně. Tolik většina lidí vůbec nezvládne zaplatit a&nbsp;bude se muset přestěhovat. Spolu s&nbsp;nimi se pak zpravidla budou stěhovat i jejich rodinní příslušníci, kteří sice spadají do kategorie zranitelných osob, ale nechtějí nebo nemohou bydlet samostatně. Situaci s bydlením proto může akutně řešit i mnoho zranitelných osob. <em>&bdquo;To zvyšuje riziko, že se celé rodiny mohou stát obětí vykořisťování. Stačí, aby lidé v&nbsp;zoufalé situaci přijali nabídku neoficiálního ubytování, které budu &bdquo;splácet&ldquo; vlastní prací,&ldquo;</em> zdůraznil ombudsman.</p>

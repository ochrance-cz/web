---
title: "Potřebujete zjistit právní názor ochránce? Zkuste ESO."
oldUrl: "src/www.ochrance.cz/aktualne/tiskove-zpravy-2015/potrebujete-zjistit-pravni-nazor-ochrance-zkuste-eso"
date: 2015-03-19
perex: "<p>Veřejná ochránkyně práv spustila na webu nový evidenční systém umožňující zájemcům vyhledávat zprávy a stanoviska k případům, kterými se ochránce zabýval, ale také například připomínky k zákonům a další dokumenty. Odborníci i veřejnost se tak mohou detailněji seznamovat s právními názory veřejného ochránce práv na konkrétní situace a témata.</p>"
---

<!-- imported from the old website -->

<p>Systém ESO využijí lidé, kteří řeší nějakou složitější životní situaci, jednají s úřady, jsou vystaveni nerovnému zacházení nebo mají svého blízkého v nějakém zařízení. Nyní se mohou prostřednictvím systému ESO podívat, jestli se veřejný ochránce práv podobnou záležitostí někdy v minulosti nezabýval. Zjistí, jaké právní stanovisko zaujal, jaké argumenty použil, jak by měl podle ochránce vypadat správný postup úřadů či institucí apod. Vyhledané dokumenty a informace z nich pak mohou lidé využít při řešení svých potíží. </p><p>Databáze právních názorů v systému ESO ale bude užitečná i pro orgány státní správy jako určitý metodický návod pro dobrou správní praxi. Přístup k právním názorům ochránce a jeho argumentaci ocení také advokáti i další zájemci.</p><p>Dostupnost stanovisek veřejného ochránce práv a snadnost jejich vyhledávání jsou podle veřejné ochránkyně práv Anny Šabatové důležitým krokem ke zvyšování právního povědomí občanů.</p><p>V Evidenci stanovisek ochránce ESO je zatím k dispozici více než tisíc dokumentů a každý den přibývají další. Systém umožňuje různé typy vyhledávání, které lze vzájemně kombinovat a dosáhnout tak co nejpřesnějšího výsledku. Je možné hledat dokumenty například podle oblastí práva, právního předpisu, který je např. zmiňován v rozhodnutí, fulltextem apod.</p>

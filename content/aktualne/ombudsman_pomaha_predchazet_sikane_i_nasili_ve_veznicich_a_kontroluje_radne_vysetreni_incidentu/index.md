---
title: Ombudsman pomáhá předcházet šikaně i násilí ve věznicích a kontroluje
  řádné vyšetření incidentů
date: 2023-06-26T08:53:12.341Z
vystupy:
  - tz
perex: >
  <p>Na pondělí 26. června připadá Mezinárodní den podpory obětem násilí
  (mučení). Právě v&nbsp;tento den začala před 36 lety platit Úmluva OSN proti
  mučení a&nbsp;jinému krutému, nelidskému či&nbsp;ponižujícímu zacházení nebo
  trestání. Veřejný ochránce práv u nás pomáhá chránit před špatným zacházením
  lidi v&nbsp;uzavřených zařízeních, jako jsou například věznice.</p>
---
<p>Šikaně mezi odsouzenými i násilí ve věznicích obecně by podle veřejného ochránce práv mohlo předcházet například častější používání kamer na výstroji příslušníků vězeňské služby. Podobně jako kamerové systémy na chodbách a v dalších společných částech věznice chrání také osobní kamery i samotné příslušníky před nepodloženými obviněními ze špatného zacházení.</p>

<p>Pokud už k incidentům mezi spoluvězni nebo vězni a personálem dojde, je podle ombudsmana zásadní řádné vyšetření každé události. To klade vysoké nároky především na zdravotníky, kteří dokumentují případná zranění zúčastněných.</p>

<p>Při&nbsp;<a href="https://www.ochrance.cz/uploads-import/ESO/Brozura%20vazebni%20veznice%2010-22%20online.pdf">návštěvách ve vazebních věznicích</a> veřejný ochránce práv zjistil, že zdravotníci při dokumentaci zranění nejsou vždy úplně pečliví. Ze zdravotnické dokumentace například nebyla patrná velikost odřenin a pohmoždění nebo v&nbsp;ní chyběly informace o zabarvení modřin. Běžně ani zdravotníci nepořizovali žádné fotografie zranění.</p>

<p>Nyní zdravotníkům usnadní práci český překlad zásadních pasáží mezinárodně používané <a href="https://justice.cz/documents/2509270/0/Istanbulsky%CC%81+protokol_pr%CC%8Ceklad+vybrany%CC%81ch+c%CC%8Ca%CC%81sti%CC%81+CZ.pdf/5b0021f9-9bd1-4fe9-8008-86c92e3a435a">příručky OSN</a> k účinnému vyšetřování a dokumentování mučení a jiného krutého, nelidského nebo ponižujícího zacházení nebo trestání, takzvaného Istanbulského protokolu. Překlad právě dnes zveřejní <a href="https://justice.cz/web/msp/zpravodaj">Kancelář vládního zmocněnce Ministerstva spravedlnosti</a>. Příručka popisuje zásady účinného vyšetřování a radí, jak v&nbsp;takových situacích prakticky postupovat. Podrobně se věnuje vedení rozhovoru s&nbsp;obětí nebo právě rozpoznávání a&nbsp;hodnocení medicínských důkazů.</p>

<p>Ombudsman při prověřování konkrétních případů ověřuje, jestli věznice zajistila bezpečí vězňů, případně zda byla při prošetření šikany či násilí dostatečně iniciativní a třeba shromáždila včas nezbytné důkazy. V&nbsp;tom chybovali například <a href="https://eso.ochrance.cz/Nalezene/Edit/6312">v&nbsp;případě z&nbsp;Valdic</a>, kdy věznice vyslechla přímé svědky napadení vězně až po dvanácti dnech od incidentu.</p>

<p>Souhrnné informace, kolik lidí se ve věznicích s&nbsp;násilím nebo šikanou potkává, nemá veřejný ochránce práv k&nbsp;dispozici. Vězeňská služba podle své <a href="https://www.vscr.cz/media/organizacni-jednotky/generalni-reditelstvi/odbor-spravni/statistiky/rocenky/statisticka-rocenka-vezenske-sluzby-ceske-republiky-za-rok-2022.pdf">ročenky</a> zaznamenala vloni šest pokusů o vraždu odsouzeného, 43 napadení příslušníka vězněm a další čtyři napadení civilního zaměstnance odsouzenými.&nbsp;</p>

---
title: "Analýza medikačních karet z navštívených zařízení pro seniory"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/analyza-medikacnich-karet-z-navstivenych-zarizeni-pro-seniory/"
date: 2014-10-20
perex: "<p></p>"
---

<!-- imported from the old website -->

<p>Veřejná ochránkyně práv aktuálně vyhodnocuje zjištění ze série systematických návštěv pobytových zařízení sociálních služeb pro seniory a finalizuje souhrnnou zprávu z těchto návštěv. Její součástí je mj. analýza medikačních karet, tedy pomůcek, podle kterých personál navštívených zařízení připravoval klientům léky. </p><p>Zaměstnanci Kanceláře během návštěv shromáždili pro spis ochránkyně kopie medikačních karet klientů, u kterých bylo nesporné, že trpí syndromem demence. Více než 300 jich pak ochránkyně po anonymizaci předala klinické farmaceutce k analýze. Farmaceutka měla k dispozici kromě seznamu podávané medikace údaj o pohlaví, někdy věk a souhrn diagnóz. Ve srovnání s odbornou literaturou hodnotila, zda jsou léčiva podávána správným způsobem a zda jsou jednotlivé terapeutické skupiny zastoupeny podle očekávání.</p><p>Mimo jiné zjistila, že léky proti bolesti má předepsáno jen 20 % klientů z daného vzorku, přičemž podle obecných výzkumů trpí bolestí 40 – 80 % obyvatel zařízení dlouhodobé péče. Ve 4 případech klientů s Parkinsonovou chorobou zjistila, že užívají starší antipsychotika, která mají vlastnosti zhoršující projevy Parkinsonovy choroby. Všímala si, že často chyběly údaje o podávání léků v závislosti na jídle, údaj o maximální dávce léku či údaj o síle léku. V některých případech, kdy byla možná generická záměna léku, byla tato záměna chybně provedená. </p><p>Celá analýza je k dispozici zde: <a href="https://www.ochrance.cz/ochrana-osob-omezenych-na-svobode/zarizeni/zarizeni-socialnich-sluzeb/">http://www.ochrance.cz/ochrana-osob-omezenych-na-svobode/zarizeni/zarizeni-socialnich-sluzeb/</a>. Analýza přináší potvrzení některých závěrů ochránkyně, které činila ve vztahu k jednotlivým zařízením. Předpokládáme, že závěry analýzy mohou být rovněž východiskem pro nastolování témat dalších výzkumných aktivit.</p>

---
title: "Rok 2012: vyšší počet stížností a menší ochota k legislativním změnám"
vystupy:
  - tz
oldUrl: "/aktualne/tiskove-zpravy-2013/rok-2012-vyssi-pocet-stiznosti-a-mensi-ochota-k-legislativnim-zmenam"
date: 2013-04-16
perex: "<p>Za posledních deset let se lidé na veřejného ochránce práv obrátili s 68 470 stížnostmi a podněty k šetření. Loňský rok drží z tohoto pohledu poněkud smutný primát. Počet stížností totiž meziročně vzrostl o pětinu na celkem 8641 podání.</p>"
---

<!-- imported from the old website -->

<p>Příčinu nelze hledat v náhlém zhoršení činnosti úřadů, ale zejména v dopadech sociální reformy a v úsporných opatřeních, jako důsledku ekonomické krize, to vše pak v kombinaci se zvyšujícím se povědomím lidí o jejich právech a větší mírou odhodlání domáhat se jich. Dokládá to i skutečnost, že v oblasti sociálního zabezpečení, která vždy patří k nejpočetněji zastoupeným, došlo oproti roku 2011 ke zvýšení počtu stížností o 36 %. Výrazně se zvýšil počet stížností týkajících se dávek pomoci v hmotné nouzi, dávek státní sociální podpory, příspěvku na péči, dávky pro osoby se zdravotním postižením.</p><p>Ačkoli si je ochránce vědom toho, že se na něj se svými problémy obrací jen část těch, kdo se do problémů s úřady dostávají, o kvalitě práce úřadů a úředníků svědčí skutečnost, že jen v 628 případech bylo po prošetření stížnosti konstatováno pochybení na straně úřadů. Také nápravy se ochránci daří dosahovat poměrně úspěšně, což svědčí nejen o respektu úřadů k závěrům ochránce, ale o jejich vstřícnosti a snaze problémy odstraňovat. Pouze v 16 případech totiž úřad svá pochybení nenapravil a ochránce se musel obrátit na jeho nadřízený úřad, resp. informovat veřejnost.</p><p>Poněkud horší je bilance napravování nedostatků v zákonech a dalších právních předpisech, na něž ochránce při svých šetřeních naráží. Každý rok adresuje Poslanecké sněmovně doporučení na změnu právní úpravy. Vychází vždy z poznatků z šetření konkrétních případů a poskytuje tím Poslanecké sněmovně zpětnou vazbu o tom, jak v praxi zákony fungují, kde způsobují problémy, resp. kde jsou jejich dopady tvrdší, než zákonodárci patrně předpokládali. Od roku 2002, tj. za posledních deset let, ochránce předložil celkem 100 doporučení v naději, že Poslanecké sněmovna uloží vládě připravit potřebné změny, nebo se doporučení ochránce promítne do právní úpravy formou poslanecké iniciativy. </p><p>Řada doporučení byla postupem času plně nebo do určité míry realizována, u mnohých však ani po letech nedošlo k posunu. Příkladem může být problematika sociálního bydlení. Ochránce už ve své zprávě za rok 2003 doporučoval zpracovat koncepci bydlení pro osoby ohrožené sociálním vyloučením a v roce 2005 doporučoval přijmout zákon o sociálním bydlení. V následujících letech musel opakovaně konstatovat, že jeho doporučení nebylo realizováno. Nyní ho Poslanecké sněmovně překládá znovu, jako jedno z 11 zásadních legislativních doporučení.</p><p>V dubnu 2011 ochránce kvitoval, že z osmi doporučení předložených Poslanecké sněmovně ve zprávě za rok 2010, jich bylo šest vyslyšeno prakticky hned. U zbývajících dvou (svěření působnosti silničního správního úřadu obcím s rozšířenou působností a přijetí nového zákona o památkové péče) došlo k posunu během loňského roku. Osud sedmi doporučení za rok 2011 je však opačný. Až na jednu výjimku nebylo realizováno nic. Vyslyšeno bylo jen doporučení změnit zákon o dani z přidané hodnoty tak, aby se nárok na vrácení DPH osobám se zdravotním postižením vztahoval i na koupi vozidla v zahraničí.</p><p>V případě dalších dvou problémů, na něž ochránce upozorňoval a doporučoval jejich odstranění, sice k nápravě došlo, ale nikoli činností zákonodárného sboru. V případě systému DONEZ vláda s názorem ochránce nesouhlasila, nicméně později byl Ministerstvem práce a sociálních věcí informován, že „projekt“ byl koncipován na dobu určitou a do září 2013 skončí. Úsilí ochránce dosáhnout zrušení přechodného ustanovení novely zákona o loteriích bylo naplněno v dubnu 2013 rozhodnutím Ústavního soudu.</p><h3>Zásadní doporučení Poslanecké sněmovně, jak vyplynula z činnosti ochránce v roce 2012:</h3><ol><li><strong>Zajistit bezplatnou právní pomoc</strong> osobám, které si ji z finančních nebo jiných důvodů nemohou obstarat samy. Stát tuto povinnost zcela přenesl na Českou advokátní komoru, přičemž neupravil žádné nástroje, které by výrazněji motivovaly advokáty právní pomoc pro bono poskytovat.</li><li><strong>Vypracovat legislativní řešení upravující sociální bydlení</strong>: na nutnost zabývat se problémem bydlení osob ohrožených sociálním vyloučením upozorňuje ochránce už od roku 2003.</li><li><strong>Karta sociálních systémů (sKarta)</strong>: doporučuje schválit právní úpravu, která zejména upraví průkaz pro osoby se zdravotním postižením v souladu s jejich právem na informační sebeurčení; jednoznačně stanoví okruh subjektů, kterým mohou být předávány osobní údaje, a rozsah těchto údajů; upraví výplatu dávek způsobem, který bude respektovat vůli příjemců a jednoznačným způsobem upraví podmínky výkonu veřejné moci při výplatě dávek.</li><li><strong>Výslovně uvést přednost integrace ve školském zákoně</strong>: V návaznosti na provedený výzkum etnického složení žáků bývalých zvláštních škol ochránce doporučil změnu zákona, která by jednoznačně a bezrozporně zakotvila přednost individuální integrace žáků se speciálními vzdělávacími potřebami v běžné základní škole. </li><li><strong>Upravit výši soudního poplatku za podání antidiskriminační žaloby</strong>: Aktuální výše soudního poplatku za podání antidiskriminační žaloby je podle ochránce jedním z důvodů, proč se oběti diskriminace neobracejí na civilní soudy. Ochránce proto doporučuje upravit výši soudního poplatku za podání antidiskriminační žaloby tak, aby neobsahoval procentuální podíl z výše požadované náhrady nemajetkové újmy v penězích, a zároveň soudní poplatek snížila na 1000,- Kč.</li><li><strong>Osvobodit správní žalobu ve věcech zaměstnanosti a dávek pěstounské péče od soudního poplatku</strong>: Nelze nalézt žádný rozumný důvod pro odlišování režimu dávek v nezaměstnanosti a dávek pěstounské péče od jiných dávek, u nichž je správní žaloba od soudního poplatku osvobozena. </li><li><strong>Odstranit nežádoucí důsledek zkrácení rozhodného období pro posuzování nároku na podporu v nezaměstnanosti u osob po dlouhodobé pracovní neschopnosti</strong>: a to buď přidáním další náhradní doby zaměstnání ve smyslu ustanovení § 41 odst. 3 zákona o zaměstnanosti či jiným vhodným způsobem (např. zavedením institutu odstraňování tvrdosti apod.).</li><li><strong>Stanovit výslovnou povinnost ministerstev a jiných ústředních správních orgánů povinnost metodické vést a usměrňovat výkon státní správy</strong>: Jde o neodmyslitelnou součást výkonu státní správy, které má zajistit především její bezrozpornost. Jednotný výkon státní správy zejména ve výkladově náročných oblastech však mnohdy není zajištěn. </li><li><strong>Zajistit transparentnost hospodaření podnikatelských subjektů jejíž nedostatek dokládá nízká naplněnost sbírky listin obchodního rejstříku</strong>: Ochránce doporučuje odstranit nutnost předkládat účetní závěrku dvakrát různým subjektům (správci daně a obchodnímu rejstříku) a stanovit účinnější sankční mechanismus při nesplnění povinnost předložit účetní závěrku rejstříkovému soudu.</li><li><strong>Zajistit kontinuitu mysliveckého hospodaření v honitbách, jejichž právní osud je nejistý</strong>: novelizovat ustanovení § 69 zákona o myslivosti doplněním odst. 7: „Na honebních pozemcích náležejících do honiteb či obor uznaných podle dosavadních předpisů, o nichž není zřejmé, zda byly uvedeny do souladu s tímto zákonem či zda zanikly, vykonává právo myslivosti až do vyjasnění této otázky dosavadní uživatel.“</li><li><strong>Legislativně upravit evidenci nakládání s odpady</strong>, monitorování pohybu odpadu a nakládání s ním v reálném čase: na nedostatek právní úpravy ochránce upozorňuje od roku 2009. Z hlediska prevence nezákonného nakládání s odpady považuje za klíčové monitorování pohybu odpadů, nakládání s nimi v reálném čase a zejména provázání evidence nakládání s odpady a evidence provozovaných zařízení s evidencí při přepravě nebezpečného odpadu, jakož i průběžné srovnávání a vyhodnocování údajů z těchto evidencí.</li></ol><p>Souhrnnou zprávu o činnosti ochránce za rok 2012 najdete <a href="https://www.ochrance.cz/zpravy-o-cinnosti/zpravy-pro-poslaneckou-snemovnu/">zde</a>.</p>

---
title: "Pokračují školení dalších krajských ředitelství policie"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2016/pokracuji-skoleni-dalsich-krajskych-reditelstvi-policie/"
date: 2016-07-11
perex: "<p>Ve druhém čtvrtletí tohoto roku proběhla školení policistů z Krajského ředitelství policie Zlínského kraje, Karlovarského kraje a Plzeňského kraje. </p>"
---

<!-- imported from the old website -->

<p>Obsahem školení byla základní práva v souvislosti s omezením osobní svobody a umístěním v policejní cele ve světle judikatury Evropského soudu pro lidská práva. Pozornost byla věnována připoutání osoby umístěné v policejní cele k vhodnému předmětu. Připoutání je možné pouze v závažných případech násilného chování. Policisté však musí vždy respektovat zásadu přiměřenosti, nutnosti a nezbytnosti. Připoutání, které není striktně nutné v důsledku vlastního chování osoby, snižuje lidskou důstojnost a představuje tak špatné zacházení. Další část školení se týkala tzv. pojistek proti špatnému zacházení. Těmi jsou poučení o právech a povinnostech osoby umístěné v cele, právo na právní pomoc a právo vyrozumět třetí osobu o omezení na osobní svobodě. Policisté byli upozorněni, že formulář obsahující výčet práv a povinností musí vydat osobě do cely bez dalšího, a nemohou vydání formuláře podmiňovat žádostí umístěné osoby. Ta má mít možnost seznámit se kdykoliv během pobytu v cele se svými právy a povinnostmi.</p>

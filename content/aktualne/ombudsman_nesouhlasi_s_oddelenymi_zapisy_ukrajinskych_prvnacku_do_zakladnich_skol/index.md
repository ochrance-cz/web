---
title: Ombudsman nesouhlasí s oddělenými zápisy ukrajinských prvňáčků do
  základních škol
date: 2025-02-07T10:08:00
vystupy:
  - tz
perex: <p>Včera prezident podepsal novelu tzv. lex Ukrajina, která mimo jiné
  zavádí zvláštní termín zápisů do prvních tříd základních škol pro děti
  ukrajinských uprchlíků. Ředitelé škol tak v&nbsp;letošním školním roce budou
  moci zorganizovat zápis těchto ukrajinských dětí později než zápisy všech
  ostatních českých i zahraničních dětí. Ombudsman s touto změnou nesouhlasí,
  protože ji považuje za neopodstatněnou, a dokonce škodlivou. Podporuje proto
  doporučení Senátu, který se proti této změně rovněž vymezil.</p>
---
<p>Zvláštní termíny zápisů pro ukrajinské děti fungovaly v&nbsp;prvních letech po vypuknutí války na Ukrajině jako dočasné řešení. Pro školní rok 2024/2025 je však zákonodárce zrušil, neboť je již nepovažoval za potřebné. Nynější novela možnost organizace zvláštních zápisů znovu vrací do hry způsobem, který ombudsman nepovažuje za šťastný.</p><p><i>„Zvláštní zápisy již splnily svůj původní účel a pro jejich opětovné zavedení není za současné situace dobrý důvod. Vyčleňování ukrajinských dětí by naopak mohlo vést k&nbsp;ohrožení jejich přístupu ke kvalitnímu vzdělání a ke vzniku segregovaných tříd,“</i> vysvětlil ombudsman Stanislav Křeček. Tato změna se navíc do zákona dostala až v&nbsp;průběhu jeho projednávání poslaneckým pozměňovacím návrhem. Z&nbsp;parlamentních diskusí a dokumentů přitom vyplývá, že s&nbsp;tímto návrhem se plně neztotožňuje ani Ministerstvo vnitra či Ministerstvo školství. Senát dokonce přijal doprovodné usnesení, v&nbsp;němž doporučil vládě, aby se do budoucna od zvláštních zápisů ustoupilo. Současně vyzval, aby k&nbsp;nim i v&nbsp;letošním školním roce docházelo pouze ve zcela výjimečných případech a ne plošně.&nbsp;</p><p>Ministerstvo školství by mělo aktuální doporučení Senátu školám pomoci zavést do praxe prostřednictvím metodických pokynů. To ombudsman plně podporuje a apeluje na ředitele škol, aby možnost zvláštních zápisů pokud možno nevyužívali. <i>„Návratem zvláštních zápisů jsem znepokojen a vnímám jej jako krok zpět v&nbsp;integraci ukrajinských dětí, která se českému školství dosud velmi úspěšně dařila,“</i> uvedl ombudsman.</p>

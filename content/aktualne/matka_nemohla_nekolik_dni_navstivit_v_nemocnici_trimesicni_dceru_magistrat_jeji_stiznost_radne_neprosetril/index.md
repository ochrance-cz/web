---
title: Matka nemohla několik dní navštívit v nemocnici tříměsíční dceru,
  magistrát její stížnost řádně neprošetřil
draft: false
date: 2022-04-20T09:52:06.529Z
vystupy:
  - tz
perex: >
  <p>Zástupkyně ombudsmana informovala ministra zdravotnictví o postupu
  pražského magistrátu při prošetření stížnosti matky, která nemohla takřka
  týden navštívit v nemocnici malou dceru po operaci. Podle Moniky Šimůnkové se
  magistrát s námitkami stěžovatelky nevypořádal, proto využila i svého práva
  v&nbsp;rámci sankce podrobnosti případu zveřejnit.</p>
---
<p>Tříměsíční dívka byla po operaci počátkem&nbsp;května 2020 týden hospitalizovaná na jednotce intenzivní a resuscitační &nbsp;péče nemocnice. Matku k&nbsp;holčičce pustili večer po operaci, pak už od ní personál pouze odebíral odstříkané mateřské mléko. S dcerou mohla být až po jejím přeložení na běžné oddělení po několika dnech. Svůj postup nemocnice odůvodňovala nepříznivou epidemickou situací související s&nbsp;výskytem COVID-19.</p>

<p>Poté, co matka neuspěla se stížností u vedení nemocnice, obrátila se na pražský magistrát a následně i na ombudsmana. Stížnostní mechanismus ve zdravotnictví je dvoustupňový a veřejný ochránce práv může prověřovat až to, jak stížnost vyřídil příslušný úřad, nikoliv nemocnice. V&nbsp;případě Prahy jde právě o magistrát. Zástupkyně ombudsmana Monika Šimůnková zjistila, že magistrát se nevypořádal mimo jiné s&nbsp;námitkou ženy, že při přijetí k&nbsp;hospitalizaci s&nbsp;dcerou měla negativní test na COVID-19.</p>

<p>V dané době sice kvůli celorepublikové epidemické situaci platil zákaz návštěv v lůžkových zdravotnických zařízeních, ale výjimku představovaly právě návštěvy nezletilých pacientů. Ti navíc mají při naplnění zákonných předpokladů právo dokonce na&nbsp;nepřetržitou přítomnost rodiče. Rodič jakožto zákonný zástupce dítěte tedy není &bdquo;obyčejná&ldquo; návštěva.</p>

<p><em>&nbsp;&bdquo;Je třeba si uvědomit, že jádrem stížnosti nebylo neumožnění nepřetržité přítomnosti zákonného zástupce pacienta, ale jakéhokoliv kontaktu (byť v omezeném rozsahu) matky s&nbsp;malým dítětem po několik dnů. Jsem si vědoma toho, že právo hospitalizovaného dítěte na nepřetržitou přítomnost rodiče neplatí absolutně a za jistých okolností může být omezeno, zejména právě na takovém typu oddělení, kde je třeba zajistit bezpečnou péči o výrazně ohrožené pacienty. Pak ale musí být umožněn alespoň krátký kontakt dítěte s rodiči, obzvlášť pokud jde o kojence a jeho matku, jako v tomto případě,&ldquo; </em>míní zástupkyně ombudsmana Monika Šimůnková.</p>

<p>Úřady, které stížnosti ve zdravotnictví vyřizují, by měly podle zástupkyně ombudsmana vždy přezkoumávat důvody, proč nemocnice odmítá umožnit přítomnost zákonného zástupce u dítěte, tedy zda sledují legitimní cíl. Úřadům při svých šetřeních doporučuje, aby přezkoumávaly, zda vnitřní řády nemocnic pobyt rodičů s&nbsp;dětmi příliš neomezují. Nemocnice by podle ní měly nastavit rozumné a transparentní podmínky a měly by k&nbsp;situacím přistupovat individuálně. Ministerstvo zdravotnictví už v&nbsp;minulosti zástupkyni ombudsmana přislíbilo vytvořit metodické stanovisko dobré praxe, kde by shrnulo základní pravidla pro pobyt rodičů v&nbsp;nemocnici s&nbsp;hospitalizovanými dětmi.</p>

<p><strong>Přílohy: </strong></p>

<p><a href="https://eso.ochrance.cz/Nalezene/Edit/10306">Zpráva o šetření</a></p>

<p><a href="https://eso.ochrance.cz/Nalezene/Edit/10308">Závěrečné stanovisko</a></p>

<p><a href="https://eso.ochrance.cz/Nalezene/Edit/10300">Sankce</a></p>

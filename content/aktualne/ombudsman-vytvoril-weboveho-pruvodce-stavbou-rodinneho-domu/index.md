---
title: "Ombudsman vytvořil webového průvodce stavbou rodinného domu"
vystupy:
  - tz
oldUrl: "/aktualne/tiskove-zpravy-2019/ombudsman-vytvoril-weboveho-pruvodce-stavbou-rodinneho-domu"
date: 2019-11-07
perex: "<p>Webová stránka Domek polopatě pomůže lidem vyznat se v tom, co vše je potřeba zařídit při stavbě rodinného domu a s jakými úřady komunikovat – od výběru pozemku až po vyřízení čísla popisného. </p>"
---

<!-- imported from the old website -->

<p>Stavba rodinného domu bývá životním projektem, který si žádá rozsáhlé plánování a komunikaci s úřady. <br /> Ombudsman se rozhodl vyjít lidem vstříc a polopatě celý proces sepsal na jednu webovou stránku. Odbor stavebního řádu a životního prostředí, který na projektu pracoval, vycházel ze <b>zkušeností ze své praxe a snažil se zaměřit hlavně na to, s čím lidé často mají potíže. </b></p> <p>„Web je postaven na myšlence <b>spolupráce lidí a úřadů.</b> Chceme lidem ukázat, co všechno stavba rodinného domu obnáší a jaké mají možnosti postupu. Také seznamujeme stavebníky s možnými způsoby řešení situací, kdy nesouhlasí s postupem úřadu, nebo když se něco pokazí. Snažili jsme se nepřepisovat zákony, ale spíš všechna pravidla lidsky vysvětlit,“ říká vedoucí odboru Jana Gregorová.</p> <p>Návštěvníci na webu najdou <b>jednotlivá témata</b> rozdělená chronologicky podle toho, kdy je v průběhu stavby domku budou řešit. U každého tématu jsou vypíchnuté nejdůležitější rady, které je potřeba mít na paměti, nebo které mohou celý proces velmi ulehčit. Zvýrazněné je také to, se kterým úřadem je třeba daný úkol řešit, kdo s ním může pomoci a jaké jsou nejdůležitější lhůty. Lidé najdou na webu i <b>potřebné žádosti a dokumenty</b>, takže nemusí hledat formuláře porůznu na úřadech či na internetu, ale mají je <b>všechny pohromadě.</b></p> <p>Zvláštní místo mají na webové stránce situace, <b>když se něco pokazí</b>. Ombudsman lidem radí, na koho se mohou v případě potíží obrátit či ke komu se odvolat. Zároveň popisuje případy, v nichž se lidé mohou obrátit přímo na ombudsmana a ukazuje i <b>konkrétní šetření,</b> která již v minulosti vedl. Pokud by lidé usoudili, že se nachází v podobné situaci, mohou jedním kliknutím ihned vyplnit formulář a <b>poslat právníkům a právničkám ombudsmana podnět.</b></p> <p>„Od loňského roku platí <b>novela stavebního zákona,</b> podle které lze rodinný dům postavit na základě zjednodušeného povolení, tzv. ohlášení. Samotnému ohlášení však předchází a po něm následuje spousta dalších kroků, které člověk musí absolvovat. Postavit si dům není jednoduché a stavební témata jsou jedněmi z nejčastějších, se kterými se na nás lidé obrací,“ říká ombudsmanka Anna Šabatová.</p> <p><b>Domek polopatě je průvodce stavbou rodinného domu.</b> Nemá tedy ambice být vyčerpávajícím návodem na všechno ohledně stavebního práva, ani příliš nepomůže při stavbě větších projektů, než jsou běžné rodinné domy. „Uvědomujeme si, že při stavbě domku může nastat nespočet situací, které není možné na jedné webové stránce obsáhnout. Proto jsme se rozhodli provést stavebníky nejběžnější a nejjednodušší variantou stavby rodinného domu tak, aby věděli, do čeho se pouští a na koho se mají obrátit,“ dodává Jana Gregorová.</p> <h1><a href="https://domek.ochrance.cz/" target="_blank">https://domek.ochrance.cz</a></h1>

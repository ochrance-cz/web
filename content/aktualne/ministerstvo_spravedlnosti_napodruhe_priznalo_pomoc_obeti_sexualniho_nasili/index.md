---
title: Ministerstvo spravedlnosti napodruhé přiznalo pomoc oběti sexuálního násilí
date: 2025-07-21T09:43:00
vystupy:
  - tz
perex: <p>Podle zástupce ombudsmana vedou změny na Ministerstvu spravedlnosti k
  vstřícnějšímu přístupu k obětem trestných činů. Ukazuje to případ dívky, které
  ministerstvo napodruhé přiznalo peněžitou pomoc. O příznivé rozhodnutí se
  zasadilo nové samostatné oddělení ministerstva, které se specializuje přímo na
  pomoc obětem trestných činů. Jeho vznik se začíná kladně projevovat jak v
  délce vyřizování žádostí, tak v jejich věcném posuzování i ve způsobu
  komunikace ministerstva s obětmi, které žádosti podaly.&nbsp;</p>
---
<p>Případ, kterým se zabýval zástupce ombudsmana, se týkal znásilněné nezletilé dívky. Její matka žádala o pomoc poté, co ministerstvo zamítlo její žádost o uhrazení nákladů terapie. Tu dívka potřebovala, aby se vyrovnala s následky činu. Zástupce ombudsmana v šetření upozornil, že ministerstvo z rozhodnutí soudu vyvodilo chybné závěry. Poukázal také na neúměrně dlouhou dobu vyřizování žádosti a nevhodnou komunikaci s obětí. Požádal ministerstvo, aby své závěry přehodnotilo. Nové oddělení se k jeho závěrům přiklonilo a matce vyplatilo celou částku devíti tisíc korun, o které původně žádala.</p>
<p>
<i>„Soud v případě dívky rozhodl o změně kvalifikace ze znásilnění na pohlavní zneužití i přes nesouhlas státního zástupce. Na základě toho ministerstvo chybně dovodilo, že dívka s činem souhlasila, přestože to nevyplývalo ze soudního řízení. S tímto argumentem žádost zamítlo,“</i> upřesňuje zástupce ombudsmana Vít Alexander Schorm. Upozorňuje přitom na druhotnou újmu, kterou se mohlo ministerstvo necitlivým verdiktem na dívce dopustit.</p>
<p>Praxe vyřizování žádostí o pomoc obětem trestných činů se podle něj však proměňuje k lepšímu. Nové oddělení se snaží při posuzování žádostí rozhodovat rychleji a jednat citlivěji. 
<i>„Oddělení ministerstva, které mělo dříve na starosti poskytování peněžité pomoci obětem trestných činů, se potýkalo s nedostatkem personálu ve srovnání s vysokým počtem podání. Změna organizace na Ministerstvu spravedlnosti má příznivý vliv na vyřizování žádostí o peněžitou pomoc pro ty, kteří jí nejvíc potřebují,“</i> domnívá se zástupce ombudsmana.</p>
<p>Ministerstvo spravedlnosti také usiluje o srozumitelnost. Nově zveřejnilo na svých stránkách formuláře pro oběti trestných činů a pozůstalé k podání žádosti o peněžitou pomoc, které vypracovala Kancelář veřejného ochránce práv. Ta se dlouhodobě zabývá srozumitelností ve veřejné správě. 
<i>„Na nových formulářích jsme začali pracovat již v průběhu velkého systémového šetření, ve kterém jsme se zabývali všemi možnými aspekty fungování peněžité pomoci pro oběti trestných činů. Původní formuláře ministerstva se nám zdály být pro oběti příliš složité,“ </i>dodává zástupce ombudsmana. Na podobě formulářů Kancelář ombudsmana spolupracovala s ministerstvem a s pomáhajícími neziskovými organizacemi. Podání žádosti o peněžitou pomoc by tak nyní mohlo být pro oběti zase o krok jednodušší a dostupnější.</p>

---
title: "Nová krizová legislativa na dohled, ale ochrana dětí a profesionální
  pěstounství jdou opět stranou. Ombudsman a zástupce dětského ombudsmana mají
  výhrady k plánům vlády "
date: 2026-02-12T09:02:00
vystupy:
  - tz
perex: <p>Aktualizovanou podobu krizové legislativy, která sjednotí postup úřadů
  při mimořádných událostech, jako jsou třeba povodně či pandemie, by mohla
  vláda projednávat v&nbsp;posledním čtvrtletí roku 2027. Naopak stále není
  jasné, zda a kdy se Česko dočká reformy péče o ohrožené děti či novely o
  soudních poplatcích. Takové zprávy obdrželi ombudsman a zástupce dětského
  ombudsmana z&nbsp;Úřadu vlády.</p>
attachments:
  - title: Připomínky ombudsmana a zástupce dětského ombudsmana k návrhu Plánu
      legislativních prací vlády na zbývající část roku 2026
    link: https://www.ochrance.cz/uploads-import/ESO/03298-2026_připomínkykPlánulegisl.prací2026.pdf
---
<p>Česko potřebuje aktualizovat krizovou legislativu a zákon o soudních poplatcích, apeluje na vládu ombudsman Stanislav Křeček. Zástupce dětského ombudsmana Vít Alexander Schorm k&nbsp;tomu dodává, že nutný je také nový zákon o&nbsp;ochraně dětí a&nbsp;podpoře rodin a zákon o&nbsp;profesionální pěstounské péči. Společně tyto čtyři požadavky uplatnili v&nbsp;rámci připomínek k Plánu legislativních prací vlády na rok 2026. Úřad vlády však zohlednil jediný z&nbsp;nich.</p>
<p>
<strong>Balíček krizové legislativy&nbsp;</strong></p>
<p>Vláda v roce 2026 nepočítá se změnami krizové legislativy. Ministerstvo vnitra nicméně přislíbilo, že jí ve 4. čtvrtletí roku 2027 předloží balíček změn týkajících se krizového řízení a integrovaného záchranného systému.</p>
<p>„
<i>Oceňuji, že vláda vymezila časový rámec, ve kterém bychom se mohli dočkat nezbytné právní úpravy. Podstatné ale je, aby skutečně vedla k jednotnému, předvídatelnému a transparentnímu postupu úřadů při mimořádných událostech. To veřejnost právem očekáv</i>á,“ uvedl ombudsman Stanislav Křeček, který na nutnost změn 
<a href="https://eso.ochrance.cz/Nalezene/Edit/10640">upozornil</a> už v roce 2022.</p>
<p>
<strong>Reforma péče o ohrožené děti&nbsp;</strong></p>
<p>Na rozdíl od krizové legislativy sítem vlády zcela propadly dva klíčové zákony zabezpečující práva dětí. Jedním z&nbsp;nich je&nbsp;zákon o&nbsp;ochraně dětí a&nbsp;podpoře rodin. Ministerstvo práce a&nbsp;sociálních věcí se možnostmi jeho nové podoby zabývá už od roku 2022, přesto chybí i v letošním&nbsp;vládním plánu
<i>.</i></p>
<p>Druhým je zákon o&nbsp;profesionální pěstounské péči. 
<i>„Zákon, který by právně zakotvil institut profesionálních pěstounů, by měl být pro vládu prioritou. Na jeho absenci tratí zejména&nbsp;děti se specifickými potřebami a&nbsp;sourozenecké skupiny. Situace je urgentní i kvůli rok starému zákazu umisťovat děti do 4 let do&nbsp;ústavních zařízení. Během dvou let se navíc stejný zákaz přenese i na děti do&nbsp;7 let. Pokud vláda bere tento závazek vážně, a ne jen jako planý slib, který může libovolně odkládat, musí jednat okamžitě</i>. 
<i>Je doslova za pět minut dvanáct,“&nbsp;</i>důrazně varuje&nbsp;
<i> </i>zástupce dětského ombudsmana Vít Alexander Schorm.</p>
<p>
<strong>Zákon o&nbsp;soudních poplatcích</strong></p>
<p>Z&nbsp;reakce vlády rovněž vyplývá, že letos nebude předmětem jejího zájmu ani novela zákona o soudních poplatcích. A to přesto, že na její potřebu Kancelář ombudsmana poukazuje dlouhodobě. Již od roku 2019 totiž&nbsp; 
<a href="https://eso.ochrance.cz/Nalezene/Edit/7924">prosazuje</a> snížení soudního poplatku za odvolání v antidiskriminačních věcech na stejnou výši, jaká platí pro podání žaloby.&nbsp;</p>
<blockquote>
<p>
<strong>Soudní poplatky ve&nbsp;věcech ochrany před diskriminací</strong></p>
<p>Od roku 2017 platí oběti diskriminace za&nbsp;podání antidiskriminační žaloby soudní poplatek ve&nbsp;výši 1 000 Kč.&nbsp;</p>
<p>Pokud ale oběť diskriminace nesouhlasí s&nbsp;rozhodnutím o&nbsp;antidiskriminační žalobě, musí za&nbsp;odvolání zaplatit i&nbsp;několikanásobně více než za&nbsp;žalobu. Poplatek za&nbsp;odvolání se totiž stále určuje stejně jako pro&nbsp;běžné žaloby na&nbsp;náhradu nemajetkové újmy v&nbsp;penězích (2 000 Kč plus 1 % z&nbsp;částky přesahující 200 000 Kč).&nbsp;</p>
<p>To odporuje stanovenému pravidlu, že&nbsp;se za&nbsp;podání odvolání hradí v&nbsp;zásadě stejný soudní poplatek jako za&nbsp;podání žaloby.&nbsp;</p></blockquote>

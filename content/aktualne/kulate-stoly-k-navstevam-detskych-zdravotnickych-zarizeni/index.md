---
title: "Kulaté stoly k návštěvám dětských zdravotnických zařízení"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2012/kulate-stoly-k-navstevam-detskych-zdravotnickych-zarizeni/"
date: 2012-03-26
perex: "<p></p>"
---

<!-- imported from the old website -->

<p>Na 15. a 16. března 2012 pozval JUDr. Varvařovský k jednání u kulatého stolu představitele dvou typů ústavních zařízení pro děti – jednalo se o kojenecké ústavy a zařízení dětské lůžkové psychiatrické péče. Pozvání si ředitelé „zasloužili“ tím, že jejich zařízení bylo vybráno pro provedení systematické návštěvy v roce 2011.</p><p>Každá systematická návštěva je následována zprávou s případnými doporučeními ochránce. Zároveň je však součástí ustálené metody práce veřejného ochránce práv vypracovat po provedení série návštěv určitého typu zařízení shrnující zprávu pro veřejnost. Při její přípravě je cenným přínosem setkání s řediteli navštívených zařízení a bezprostřední diskuse nad připravenými tématy.</p><p>K prvnímu kulatému stolu zasedli představitelé pěti navštívených kojeneckých ústavů, zástupci přizvané nevládní organizace Trialog a pracovníci Kanceláře veřejného ochránce práv. Obsahem setkání byla témata, jako jsou podmínky pobytu v kojeneckém ústavu, zacházení s dětmi, personální zajištění a možnost podílu na sociálně-právní ochraně dětí. Atmosféra byla poznamenána nervozitou, kterou způsobuje současná společenská diskuse o další podobě kojeneckých ústavů, kdy je akcentována zejména práce s rodinou a zajištění komplexního spektra služeb. </p><p>V pátek 16. března ke společnému jednání zasedli představitelé tří dětských psychiatrických léčeben a dvou dětských oddělení všeobecných psychiatrických léčeben, tedy pětice ochráncem navštívených pedopsychiatrických zařízení. Spolu s pracovníky Kanceláře, včetně přizvaných expertů, diskutovali nad standardy zacházení, které chce ochránce představit ve své souhrnné zprávě. Zvlášť živá byla například otázka spolupráce lékařů s orgány sociálně-právní ochrany dětí a školskými zařízeními. Účastníci setkání si rovněž vyměnili poznatky stran zákona č. 372/2011 Sb., o zdravotních službách, jenž v dubnu 2012 vstoupí v účinnost a významně se dotkne práce i zdravotníků dětských psychiatrických zařízení.</p><p>Uskutečněná setkání u kulatého stolu zapadají do současné „dětské kampaně“ veřejného ochránce práv. V jejím rámci jsou již zpracovávány návštěvy dětských domovů, dětských domovů se školou a výchovných ústavů a nadále probíhají systematické návštěvy diagnostických ústavů a středisek výchovné péče.</p>

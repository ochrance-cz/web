---
title: "Spolupráce veřejné ochránkyně práv s Evropskou pohraniční a pobřežní stráží"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2017/spoluprace-verejne-ochrankyne-prav-s-evropskou-pohranicni-a-pobrezni-strazi/"
date: 2017-06-07
perex: "<p>Evropská pohraniční a pobřežní stráž (agentura Frontex) obdržela zjištění svého úředníka pro otázky základních práv k návratovým operacím uskutečněným ve druhém pololetí roku 2016. Tato zjištění jsou shrnutím výsledků práce monitorů nucených návratů koordinovaných touto agenturou, kteří zpracovávají poznatky z jednotlivých misí a výsledné zprávy nadále postupují i úředníkovi pro otázky základních práv. Ten se také v uplynulém roce významně zasadil o spuštění mezinárodního projektu k výcviku monitorů, díky kterému nyní také dva experti z Kanceláře veřejného ochránce práv sledují návratové operace jako tzv. evropští monitoři.</p>"
---

<!-- imported from the old website -->

<p>Veřejná ochránkyně práv v rámci posílené spolupráce v lednu 2017 nominovala dva experty do tzv. evropské rezervy osob pověřených doprovodem nuceně navracených osob, jejíchž členové na vyžádání doprovázejí lety  koordinované agenturou Frontex. Zaměstnanci Kanceláře mimo to v roce 2017 provedli zatím celkem 10 sledování nucených návratů cizinců ze zemí mimo Evropskou unii.</p> <p>Úředník pro otázky základních práv vydává dvakrát ročně shrnutí zjištění monitorů k návratovým operacím a podle evropských pravidel je předává výkonnému řediteli agentury Frontex k další analýze.  Úředník zde shrnuje stávající praxi a případně poskytuje agentuře Frontex doporučení k nápravě. </p> <p>Podle zprávy zdravotnický personál asistoval při všech monitorovaných návratech. Přítomnost lékařů a zdravotníků se opět potvrdila jako nezbytná, zejména v situacích kdy mezi navracenými cizinci byly i osoby se sklony k sebepoškozování a osoby se zdravotním postižením. Úředník pro otázky základních práv také upozorňuje na skutečnost, že některé předepisované léky jsou v cílových destinacích zakazovány a cizincům při příjezdu do jejich domovské země pak odebírány. S ohledem na choulostivost celého procesu návratu cizinců do země původu monitoři ve svých zprávách také opakovaně doporučovali přítomnost psychologů v průběhu nucených návratů. </p> <p>Úředník pro otázky základních práv ve svých zjištěních vyzdvihnul přítomnost tlumočníků při návratových operacích, protože se tak s jejich pomocí snáze snižuje napětí v průběhu návratů a řeší potenciální konflikty a nedorozumění. Zpráva upozorňuje, že při některých odletech z menších letišť nebyly čekací prostory uzpůsobeny tak, aby bylo dostatečně zajištěno soukromí. Nebyly k dispozici oddělené prostory, kde by mohl být řešeny situace v případech, kdy některý z cizinců se nechce podvolit a vycestovat. Je to palčivé zejména v těch případech, kdy mezi vyhošťovanými cizinci jsou i malé děti, které by tak mohly být svědky vyhrocených situací. Odpovědný stát má přijmout taková opatření, aby co nejvíce zamezil negativním následkům, které návratová operace může na děti mít.</p> <p>V průběhu celé návratové operace se na jednom místě vyskytuje více subjektů z různých institucí, zdravotníci, tlumočníci, policisté z více států. Zjištění úředníka vyzdvihuje potřebu jejich snadné identifikace, avšak varuje před přílišně vojenským charakterem některých použitých uniforem. To může bránit hladkému průběhu návratové operace a bezproblémové komunikaci mezi navracenými cizinci a eskortujícími policisty. Úředník pro otázky základních práv shrnuje i praxi použití síly a omezovacích prostředků v průběhu nucených návratů. Zdůrazňuje, že tyto prostředky mohou být použity pouze v souladu se zásadou přiměřenosti a nezbytnosti, nebo jako reakce na bezprostřední ohrožení či vážné riziko. Omezovací prostředky mohou být aplikovány až následně po individuálním zhodnocení okolností každého jednotlivého případu. Zpráva zejména kritizuje některé případy, kdy chování cizince vedlo ke kolektivnímu poutání i ostatních cizinců. </p><p> Úředník pro otázky základních práv doporučuje aktualizovat Kodex chování (tj. pravidla chování všech osob účastnících se nucených návratů) s důrazem na ochranu nezletilých osob ve spolupráci s Poradním fórem Evropské pohraniční a pobřežní stráže. Dále také doporučuje agentuře do budoucna poskytovat cizincům k dispozici formuláře pro podání stížností podle postupu stanoveného evropskou legislativou a také zapojit zkušené monitory do přepracování některých klíčových dokumentů agentury. </p>

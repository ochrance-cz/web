---
title: "Mezinárodní den rodiny – ombudsman pomáhá již 20 let"
oldUrl: "src/www.ochrance.cz/aktualne/tiskove-zpravy-2020/mezinarodni-den-rodiny-ombudsman-pomaha-jiz-20-let"
date: 2020-05-15
perex: "<p>Mezinárodní den rodiny se slaví 15. května již od roku 1994. V činnosti ombudsmana se různé aspekty rodiny prolínají napříč agendami. Ať už se to týká oblasti řešení podnětů vůči orgánům sociálně-právní ochrany dětí, návštěv v zařízeních pro děti a mladistvé, pomoci při problémech s bydlením, slaďování rodinného života a práce, řešení exekucí vedených proti nezletilým nebo pomoc v případech s domácím násilím. </p>"
---

<!-- imported from the old website -->

<p>Jen za rok 2019 jsme pomohli a poradili 264 rodinám, které se na nás obrátily v různých životních situacích. Nejčastěji se jednalo o podněty týkající se činnosti <a href="https://www.ochrance.cz/aktualne/tiskove-zpravy-2016/zavery-z-setreni-ochrankyne-v-oblasti-ochrany-deti-mladeze-a-rodiny/" target="_blank">orgánů sociálně-právní ochrany dětí</a>. Pomáhali jsme například dětem, jejichž zájmy měl hájit poručník, který tak však nečinil. Pomáhali jsme rodičům se zdravotním postižením, kteří bojovali za právo vychovávat své děti. Pomáhali jsme dětem a rodičům v nesnázích.</p><p>Od roku 2006 máme v kompetenci dohled nad místy, kde jsou lidé omezeni na svobodě. Pod tím se skrývají také dětské domovy nebo zařízení pro děti vyžadující okamžitou pomoc. Od té doby naši kolegové objíždějí pravidelně zemi a kontrolují, zda jsou dodržována práva dětí, které z různých důvodů nemohou vyrůstat v rodině – na zprávy z těchto návštěv se můžete podívat <a href="https://www.ochrance.cz/ochrana-osob-omezenych-na-svobode/zarizeni-pro-deti/" target="_blank">ZDE</a>.</p><p>Dlouhodobým tématem, ve kterém jsme díky vytrvalosti nakonec slavili úspěch, byly dětské exekuce. Ať už se týkaly dětí, které vyšly z dětských domovů a obce po nich vymáhaly dluhy na poplatcích za <a href="https://www.ochrance.cz/aktualne/tiskove-zpravy-2017/po-nezletilych-nelze-v-bezicich-exekucich-vymahat-poplatky-za-komunalni-odpad-za-obdobi-do/" target="_blank">komunální odpad</a>, nebo případy dětí, na které si rodiče napsali úvazky u telefonních operátorů, jež pak neplatili a ti je vymáhali po <a href="https://www.ochrance.cz/aktualne/tiskove-zpravy-2016/rodice-nesmi-zadluzovat-sve-deti/" target="_blank">dětech</a>.</p><p>Za uplynulých dvacet let existence jsme řešili zhruba 1200 stížností týkající se školství a vzdělávání. U předškolního vzdělávání jsme se obvykle zabývali nepřijetím dítěte do <a href="https://www.ochrance.cz/aktualne/tiskove-zpravy-2018/zapisy-do-materskych-skol-prehled-doporuceni-pro-rodice-a-reditelky-a-reditele-skolek/" target="_blank">mateřské školy</a>, u středních škol bývá zase hlavním tématem šikana nebo vzdělávání dětí se speciálními potřebami. Zabývali jsme se také <a href="https://www.ochrance.cz/aktualne/tiskove-zpravy-2018/uspesne-jsme-ukoncili-projekt-sluzba-sita-na-miru/" target="_blank">slaďováním</a> rodinného a pracovního života, aby mohly rodiny trávit více času pohromadě.</p><p>Každý rok také vyřídíme množství podnětů týkající se bydlení. Třeba když někomu nechce stavební úřad povolit stavbu domu nebo když už dům stojí, ale do práv jedné rodiny zasahuje soused <a href="https://www.ochrance.cz/aktualne/tiskove-zpravy-2019/pripad-pro-ombudsmanku-cerne-stavby/" target="_blank">nepovolenou stavbou,</a> nelegálním odběrem podzemních vod nebo naopak vypouštěním vod odpadních.</p><p>Kromě nejmladších pomáháme také těm nejstarším, to když kontrolujeme podmínky v léčebnách dlouhodobě nemocných, v domovech pro seniory nebo v <a href="https://www.ochrance.cz/ochrana-osob-omezenych-na-svobode/neregistrovane-socialni-sluzby/" target="_blank">neregistrovaných sociálních zařízeních.</a> Naše práce se dotýká skoro všech aspektů rodinného života. Pomáháme všem bez rozdílu již 20 let.</p>

---
title: "Ochrana práv dětí: zastoupení ochránkyně na semináři a studijní návštěvě v Polsku"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/ochrana-prav-deti-zastoupeni-ochrankyne-na-seminari-a-studijni-navsteve-v-polsku/"
date: 2014-10-16
perex: "<p>Veřejná ochránkyně práv přijala pozvání Ministerstva zahraničních věcí Polské republiky k představení své činnosti na semináři o ochraně práv dětí konaném 30. září ve Varšavě. </p>"
---

<!-- imported from the old website -->

<p>Akci uspořádalo polské ministerstvo zahraničních věcí ve spolupráci s dětským ombudsmanem ve prospěch představitelů západobalkánských států a Turecka. Na reprezentativním semináři uspořádaném v prostorách senátu polského parlamentu vystoupili s příspěvky polský ombudsman, pracovníci ombudsmanských institucí z České republiky a Maďarska a slovenského centra pro mezinárodněprávní ochranu dítěte.</p><p><img src="https://www.ochrance.cz/uploads/RTEmagicC_polsko-1_01.jpg.jpg" height="467" width="623" alt="" /></p><p>Hlas ochránkyně reprezentovala Mgr. Marie Lukasová, vedoucí oddělení dohledu nad omezováním osobní svobody, a vystoupila s krátkým shrnutím o situaci ochrany práv dětí v České republice. Prezentace v angličtině je k nahlédnutí <a title="Otevření do nového okna" href="/uploads-import/ochrana_osob/Protection-of-CHR_Lukasova.pptx" target="_blank"> zde</a> (2 MB, PPTX).</p><p>Polský dětský ombudsman, pan Marek Michalak, vystupuje velmi sebevědomě jako hlava instituce, která působí již 14 let a má velmi široká oprávnění a hlas ve společnosti. Ombudsman vystupuje i jako účastník soudních řízení v dětských záležitostech. Celé jedno oddělení jeho úřadu se zabývá stykem s veřejností, neboť spolupráci s médii vnímá ombudsman jako klíčovou zejména při rozšiřování povědomí o právech dětí. Pan Michalak nazývá Polsko vlastí práv dítěte a v uplynulém roce věnoval mnoho energie například znovuobjevení a i mezinárodní propagaci odkazu polského lékaře, vychovatele a obhájce práv dětí Janusze Korczaka (Rok Janusze Korczaka 2012). Zvláštním způsobem také tematizuje zákonný zákaz tělesných trestů na dětech, jako projev ochrany dítěte i v jeho domácím prostředí. Připustil, že 60 % Poláků nemá problém děti fackovat, ale toto číslo prý rok od roku klesá. K tomu uvádí zajímavé heslo: „Facky tě učí, ale jen špatné věci.“ Pan Michalak je spokojen s tím, jak je jeho práce přijímána centrálními úřady, a akceptaci dětských práv dokládá tím, že i v období hospodářských problémů jeho instituce získává od státu každý rok do rozpočtu více prostředků, vždy zhruba od 10 %. Na rozdíl od českého ombudsmana pan Michalak neprovádí žádný výzkum. </p><p><img src="https://www.ochrance.cz/uploads/RTEmagicC_polsko-2_01.jpg.jpg" height="467" width="624" alt="" /></p><p>V diskusi dále navázali představitelé především ombudsmanských institucí ze Srbska, Bosny a Hercegoviny, Chorvatska, Makedonie, Kosova, Albánie a Turecka. </p><p>V rámci diskuse byla otevřena i otázka, zda je či není zapotřebí mít zvláštního ombudsmana pro práva dětí. Pan Michalak nabízel důrazné argumenty „dítě nevolí“, „děti nemají odbory“, a přitom tvoří významnou skupinu ve společnosti, a tak si zaslouží zvláštního ochránce svých práv. Někteří balkánští ombudsmani mají jednoho ze zástupců zodpovědného konkrétně za dětskou agendu a k tomu speciální tým právníků.</p><p>Více účastníků referovalo o tom, že s omezenými zdroji pracují na poli ochrany práv dětí způsobem prioritizace vybraných témat (osvěta, boj se šikanou, pomoc dětem ulice) a práce na jednotlivých projektech. V Makedonii mají zkušenost z projektu, kde děti jsou samy ombudsmany. Velký důraz je kladen na to, aby děti měly povědomí o tom, že mají nějaká práva.</p>

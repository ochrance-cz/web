---
title: "Při rozhodování o příspěvku na péči jsou zásadní dopady onemocnění na schopnost žít bez pomoci"
oldUrl: "src/www.ochrance.cz/aktualne/tiskove-zpravy-2020/pri-rozhodovani-o-prispevku-na-peci-jsou-zasadni-dopady-onemocneni-na-schopnost-zit-be"
date: 2020-09-01
perex: "<p>Na začátku měl 88letý pan Martin příspěvek na péči 880 Kč měsíčně. Přitom byl trvale ležící s vážným postižením kyčelních kloubů, plicním a cévním onemocněním a mírnou demencí. Proti rozhodnutí Úřadu práce se odvolal, ale neuspěl. Na konci mu byl přiznán příspěvek na péči 12 800 Kč měsíčně a ombudsman mohl případ uzavřít.</p>"
---

<!-- imported from the old website -->

<p><i>„Je to typický příběh. Zestárlí rodiče se už o sebe nedokážou sami postarat, děti si je přestěhují k sobě a snaží se skloubit svá zaměstnání se stále náročnější péčí. Nemohou jednoduše zůstat doma, musí myslet i na svůj budoucí důchod a na to, že sami budou péči potřebovat. Získat ale příspěvek na péči, aby pro své rodiče mohli zajistit výpomoc, nemusí být snadné,“</i> konstatuje ombudsman Stanislav Křeček.</p> <p>Posudková komise MPSV dospěla k závěru, že z 10 posuzovaných životních potřeb nezvládá pouze čtyři – mobilitu, oblékání a obouvání, tělesnou hygienu a péči o domácnost. Ostatní životní potřeby byly považovány za zvládnuté, i když už z povahy onemocnění vyplývalo, že některé činnosti by pan Martin samostatně jen těžko zvládal. Posudková komise např. dovodila, že pan Martin zvládá životní potřebu „péče o zdraví“. Nevypořádala se však s otázkou, jestli je pan Martin vzhledem k problémům s krátkodobou pamětí schopen dodržovat léčebný režim, správně užívat předepsané léky a aplikovat si inzulín. Přestože pan Martin nedokáže přenášet jídlo a nápoje, byla životní potřeba „stravování“ hodnocena jako zvládnutá. Stejné nedostatky obsahovalo hodnocení životní potřeby „tělesná hygiena“. Zásadním problémem posudku byl i fakt, že posudkoví lékaři nezjistili úplný zdravotní stav stěžovatele a dopady onemocnění na schopnost zvládat jednotlivé životní potřeby.</p> <p>Až po upozornění na závažné nedostatky v rozhodnutí o příspěvku na péči zahájila ministryně práce a sociálních věcí přezkumné řízení. Původní rozhodnutí bylo zrušeno a ministerstvo po novém zhodnocení případu přiznalo panu Martinovi příspěvek na péči ve výši 12 800 Kč měsíčně.</p> <p><i>„Chápu, že stát musí peníze vydávat zodpovědně a ověřovat, jestli žadatelé o pomoc splňují podmínky. Očekával bych však také pečlivost a pochopení. Nesmíme zapomínat i na prostý fakt, že pokud o své blízké pečují příbuzní doma, i s příspěvkem na péči stále šetří státu nemalé peníze za místo v pobytovém zařízení sociálních služeb,“</i> uzavírá ombudsman.</p> <p> </p> <p>Příspěvek na péči je určen lidem, kteří potřebují každodenní pomoc, dohled nebo péči jiné osoby, protože sami nezvládají tzv. základní životní potřeby. Jejich zdravotní stav musí být dlouhodobě nepříznivý – měl by trvat déle než rok. Nezvládnout životní potřebu bez pomoci znamená, že žadatel sledovanou činnost nezvládne ani třeba s pomůckou. U dospělých žadatelé je příspěvek na péči odstupňován od 880 Kč po 19 200 Kč. Pro přiznání se posuzuje zvládání 10 základních životních potřeb: mobilita, orientace, komunikace, stravování, oblékání a obouvání, tělesná hygiena, výkon fyziologické potřeby, péče o zdraví, osobní aktivity, péče o domácnost. Každá životní potřeba zahrnuje několik aktivit a za nesplněnou se životní potřeba považuje v případě, kdy člověk nezvládne samostatně alespoň jednu ze zahrnutých aktivit.</p> Podrobnosti o příspěvku na péči najdete <a href="https://www.ochrance.cz/fileadmin/user_upload/Letaky/Prispevek-na-peci.pdf" target="_blank">zde</a>

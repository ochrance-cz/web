---
title: Nový stavební zákon přináší od července řadu změn. Ombudsman shrnul
  nejdůležitější novinky pro malé stavebníky
date: 2024-06-27T12:30:34.563Z
vystupy:
  - tz
perex: >
  <p>Žádosti o stavební povolení podané od 1. července už budou stavební úřady
  vyřizovat podle <a
  href="https://www.zakonyprolidi.cz/cs/2021-283/zneni-20270101">nových
  pravidel</a>. Zásadní proměna stavebního práva se nevyhne ani malým
  stavebníkům. Veřejný ochránce práv proto shrnul, na co by si lidé například
  při stavbě rodinného domu měli dát pozor, a jaké nové možnosti jim zákon
  dává.</p>
attachments:
  - title: Leták - nečinnost úřadů
    file: https://www.ochrance.cz/letaky/necinnost-uradu/necinnost-uradu.pdf
---
<p>Od nového stavebního zákona si jeho autoři i stavebníci slibují především rychlejší a jednodušší povolování staveb. Dosud stavební úřady zpravidla rozhodovaly nejprve o umístění stavby a až následně o jejím povolení. Podle nového stavebního zákona stavebníky čeká <a href="https://www.zakonyprolidi.cz/cs/2021-283/zneni-20270101#cast6-hlava3">pouze jedno</a> povolování. Novinkou je i takzvané zrychlené řízení. Pokud stavebník požádá o povolení stavby tímto způsobem a doloží všechny potřebné podklady, například úplnou projektovou dokumentaci, všechna vyjádření dotčených úřadů i souhlasy sousedů, stavební úřad mu vydá povolení jako první úkon v&nbsp;řízení. Stavebník může mít povolení v&nbsp;ruce ani ne za měsíc od podání žádosti.</p>

<p>I povolování staveb v&nbsp;běžném řízení by mohlo být rychlejší. Například díky tomu, že si stavební úřady budou moci u hasičů, památkářů, vodoprávních úřadů a dalších dotčených orgánů <a href="https://www.zakonyprolidi.cz/cs/2021-283/zneni-20270101#p184">samy vyžádat</a> chybějící vyjádření či stanoviska. Podle starého stavebního zákona musely k&nbsp;doplnění žádosti vyzvat stavebníka a čekat, až potřebné dokumenty dodá.</p>

<p>Lidé se také budou moci úřadů už <a href="https://www.zakonyprolidi.cz/cs/2021-283/zneni-20270101#cast6-hlava2-dil1">předem nezávazně dotázat</a>, jak budou jejich žádost posuzovat. Díky této předběžné informaci si mohou zjistit, za jakých podmínek mohou předpokládat, že úřad jejich žádosti vyhoví.</p>

<p>Urychlení by mohla přinést i <a href="https://www.zakonyprolidi.cz/cs/2021-283/zneni-20270101#cast6-hlava3-dil7">speciální pravidla pro odvolací řízení</a>. Dosud někteří stavebníci zažívali při odvolání takzvaný úřední pink-pong. Odvolací stavební úřady musely leckdy opakovaně rušit původní rozhodnutí a vracely je k&nbsp;novému projednání. Podle nového stavebního zákona budou moci rozhodnutí přímo změnit.</p>

<p><em>&bdquo;Zákon také nově počítá s&nbsp;tím, že by lidé mohli žádost o stavební povolení celou vyřídit elektronicky. Tady ale stát zaspal. Dosud nejsou dostatečně připravené informační systémy tak, aby skrze ně mohly komunikovat úřady mezi sebou i s&nbsp;účastníky řízení,&ldquo;</em> poukázal ombudsman Stanislav Křeček na skutečnost, že nezbytná vyhláška k&nbsp;informačním systémům se přijímá na poslední chvíli.</p>

<p>Žádosti o povolení například rodinných domů či rekreačních objektů podané do konce června budou úřady vyřizovat podle starého stavebního zákona. Praktické rady pro tyto případy lidé najdou na speciálním webu ombudsmana <a href="https://domek.ochrance.cz/">Domek polopatě</a>. Tým právníků veřejného ochránce práv připravuje aktualizaci tohoto praktického průvodce stavbou rodinného domu.</p>

<p><em>&bdquo;U většiny novinek uvidíme teprve časem, zda to, co je napsané v&nbsp;paragrafech, se opravdu promítne i do rychlejších a jednodušších řízení. A pokud některá ustanovení přinesou v&nbsp;praxi problémy, poznáme to na počtu i obsahu příchozích podnětů,&ldquo;</em> zhodnotil ombudsman Stanislav Křeček.&nbsp;</p>

<p><em>&bdquo;Předpokládám, že lidé, kteří budou řešit komplikace nebo průtahy v&nbsp;souvislosti s&nbsp;novým stavebním zákonem, by se mohli začít ozývat někdy koncem roku,&ldquo; </em>doplnil ombudsman s&nbsp;tím, že stížnostmi na postup stavebních úřadů se může zabývat až ve chvíli, kdy lidé podají proti rozhodnutí odvolání a s&nbsp;rozhodnutím o něm nebudou spokojeni. Upozornil také, že pokud se proti rozhodnutí stavebních úřadů budou lidé chtít bránit u soudu, mají podle nového stavebního zákona na <a href="https://www.zakonyprolidi.cz/cs/2021-283/zneni-20270101#cast11">podání správní žaloby</a> místo původních dvou měsíců pouze jeden.</p>

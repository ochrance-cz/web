---
title: "Soudní dvůr Evropské unie rozhodl, že i pravidla atletického svazu mohou být diskriminační."
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2019/soudni-dvur-evropske-unie-rozhodl-ze-i-pravidla-atletickeho-svazu-mohou-byt-diskriminacni/"
date: 2019-07-31
perex: "<p>Soudní dvůr Evropské unie (SDEU) vydal v červnu rozsudek, ve kterém rozhodl, že pravidla atletického svazu, která vylučují cizí státní příslušníky z účasti na národním mistrovství, jsou diskriminační. Omezují totiž volný pohyb osob uvnitř EU a jsou tak v rozporu s čl. 18, 21 a 165 Smlouvy o fungování EU.</p>"
---

<!-- imported from the old website -->

<h5>O co v případu šlo?</h5> <p>Pan Biffi, italský amatérský atlet žijící 15 let v Německu, se za podpory svého sportovního oddílu obrátil na německý soud, protože se nemohl zúčastnit německého národního mistrovství v atletice. Pan Biffi byl přesvědčen o tom, že ho atletický svaz diskriminuje z důvodu jeho státní příslušnosti. Soutěžní řád atletického svazu totiž do roku 2016 stanovil, že se neněmečtí občané mohou zúčastnit národního mistrovství v případě, že mají po dobu jednoho roku startovní akreditaci za německý oddíl. Tuto podmínku pan Biffi splňoval, neboť startoval v různých běžeckých disciplínách za německý oddíl již od roku 2012. V roce 2016 však svaz toto ustanovení soutěžního řádu zrušil. Od tohoto okamžiku se mohli cizinci zúčastnit závodů pouze s výsledkem „bez hodnocení“, nebo se mohli zúčastnit prvního rozběhu nebo prvních tří pokusů v technických disciplínách. </p> <p>Pro pana Biffiho to znamenalo, že jako běžec nikdy nemůže závodit ve finále a bojovat o medaile, i kdyby byl ze všech nejlepší. Pan Biffi dále argumentoval tím, že situace sportovců – cizinců je v tomto případě těžší, protože jim kluby poskytnou menší podporu a budou raději investovat do německých sportovců, kteří se mohou účastnit mistrovství a vyhrávat medaile.</p> <p>Atletický svaz však oponoval, že je nový stav žádoucí, a že i veřejnost čeká, že se národním mistrem stane Němec, který bude následně na mezinárodních kláních reprezentovat Německo. Na druhou stranu připustil, že svaz vybírá národní reprezentanty na mezinárodní sportovní akce pouze z kategorie vrcholových sportovců.</p> <p>Německý soud si nebyl jistý výkladem evropského práva a obrátil se na Soudní dvůr Evropské unie, jehož úkolem je poskytovat soudům členských státu pomoc při výkladu práva EU.</p> <h5>Rozhodnutí SDEU</h5> <p>SDEU připomněl, že občané EU mají možnost využít svobody pohybu a pobytu a přestěhovat se do jiného členského státu EU. S tímto právem souvisí i přístup k volnočasovým aktivitám jako je amatérský výkon sportu. Soudní dvůr dále zdůraznil, že členské státy jsou povinny usnadnit integraci občana EU, pokud se rozhodne bydlet v jiném členském státě. </p> <p>SDEU v rozsudku uvedl, že i pro předpisy, které nemají veřejný charakter (tedy i soutěžní řád atletického svazu), platí povinnost respektovat základní svobody a zákaz diskriminace na základě státní příslušnosti stanovené právem EU.</p> <p>SDEU  souhlasil s argumentem pana Biffiho, že se neněmečtí sportovci mohou hůře začlenit do svého sportovního klubu, ba dokonce i do společnosti členského státu, kam se přestěhovali, pokud jim nebude umožněno se takovýchto aktivit účastnit. SDEU se však neztotožnil s argumentem, že veřejnost očekává, že národním mistrem bude Němec. SDEU dále připustil, že účinky soutěžního řádu atletického svazu mohou být pro cizince méně přitažlivé a omezující volný pohyb osob v EU.</p> <p>Proto SDEU rozhodl tak, že předpisy národního atletického svazu (např. soutěžní řád), podle nichž:</p><ul><li>občané EU dlouhodobě žijící v jiném členském státě, </li><li>kteří jsou amatérskými běžci,</li><li>a nemohou se podle předpisů národního atletického svazu účastnit národního mistrovství v této disciplíně stejným způsobem jako státní příslušníci,</li><li>nebo se jej můžou účastnit pouze „bez hodnocení“ či „mimo soutěž“ a nemůžou se účastnit finále a získat titul národního mistra,</li></ul> <p>jsou v rozporu s právem EU. Výjimkou jsou situace, kdy jsou tyto předpisy odůvodněny objektivními hledisky, která jsou přiměřená legitimně sledovanému cíli, což musí ověřit předkládající soud (v tomto případě německý soud). </p> <p>Bude tedy zajímavé počkat si na to, jak německý soud zohlední výše uvedený rozsudek SDEU v soudním řízení mezi panem Biffim a německým atletickým svazem a jak tento spor nakonec dopadne.</p><br /> <p>Český překlad rozsudku si můžete přečíst <a title="Otevření do nového okna" href="http://curia.europa.eu/juris/document/document.jsf?text=&amp;docid=214943&amp;pageIndex=0&amp;doclang=CS&amp;mode=lst&amp;dir=&amp;occ=first&amp;part=1&amp;cid=5074554" target="_blank">zde</a> .</p> <p>Stanovisko generálního advokáta Evgenije Tančeva v této věci si můžete přečíst <a title="Otevření do nového okna" href="http://curia.europa.eu/juris/document/document.jsf?text=&amp;docid=211444&amp;pageIndex=0&amp;doclang=CS&amp;mode=lst&amp;dir=&amp;occ=first&amp;part=1&amp;cid=5074554" target="_blank">zde</a> .</p> <p> </p><br />

---
title: "Ombudsmanka žádá vládu o zajištění zákonného postupu úřadů práce"
tags:
  - Tisková zpráva
oldUrl: "/aktualne/tiskove-zpravy-2019/ombudsmanka-zada-vladu-o-zajisteni-zakonneho-postupu-uradu-prace"
date: 2019-11-27
perex: "<p>Ombudsmanka žádá vládu, aby napravila nezákonnou praxi úřadů práce. Ty podle ombudsmanky postupují nezákonně a netransparentně při rozhodování o žádostech o příspěvky aktivní politiky zaměstnanosti (např. na zřízení společensky účelného pracovního místa apod.). Ministryně práce a sociálních věci nápravu nezjednala, proto o ni ombudsmanka žádá vládu.</p>"
---

<!-- imported from the old website -->

<p>Příspěvky aktivní politiky zaměstnanosti poskytuje stát prostřednictvím úřadů práce s cílem zvýšit šance lidí vedených v evidenci úřadů práce na jejich uplatnění na trhu práce.  Může jít např. o příspěvek na zřízení společensky účelného pracovního místa, o příspěvek na dojíždění, o příspěvek na zapracování, o úhradu rekvalifikace apod. </p> <p>Ombudsmanka z více stížností zjistila, že úřady práce žádosti o příspěvek vyřizují neformálně. Pokud se úřad rozhodne žádosti vyhovět, uzavře s žadatelem dohodu a příspěvek poskytne. Jestliže však žádosti nevyhoví, žadatele o tom pouze neformálně vyrozumí (dopisem, telefonicky, při osobní schůzce). Vyrozumění zpravidla neobsahuje konkrétní odůvodnění, proč nebylo žádosti vyhověno. Žadatel se tak nedozví, z jakých skutečností úřad práce při posuzování vycházel, jestli má své závěry podloženy příslušnými zjištěními, z jakých konkrétních důvodů žádost nevyhověla zákonným požadavkům.  </p> <p><i>„Jsou to peníze státu, takže o jejich vyplacení či nevyplacení by měly úřady práce rozhodovat v souladu se zákonem, transparentně a tak, aby bylo možné jejich postup přezkoumat. Toho lze dosáhnout jen správním řízením, jako je tomu například u sociálních dávek, včetně těch nenárokových. Úřady práce to však odmítají a ani ministerstvo nezajistilo nápravu. Nezbývá mi tedy, než se obrátit na vládu, aby zákonné jednání prosadila,“</i> shrnuje podstatu problému ombudsmanka Anna Šabatová.</p> <p><i>„V některých případech se může jednání úřadu práce žadatelům jevit jako svévole. Někomu úřad vyhoví, jinému ne a nedozví se proč, odůvodnění je velmi obecné, často jsou to jen prefabrikované fráze. Nejde navíc o rozhodnutí, takže se žadatel nemá jak bránit. Takhle netransparentní postup úřadu nemá v právním státě místo,“</i> dodává ombudsmanka. </p> <p>Ani několik jednání s ministryní práce a sociálních věcí nepřineslo nápravu. Ministryně vyjádřila přesvědčení, že úřady práce žádosti posuzují komplexně a dbají na to, aby nevznikaly neodůvodněné rozdíly, takže transparentnost a předvídatelnost posuzování žádostí jsou zajištěny i bez formalizovaného správního řízení. Podle ombudsmanky však právě tyto principy, tedy zachování zákonnosti, rovnosti, předvídatelnosti a právní jistoty, nemůže neformální postup úřadu práce zajistit a žádosti musí být posuzovány ve správním řízení.</p> <p>Ani ujištění ministerstva, že úřady práce budou negativní stanoviska podrobněji odůvodňovat, podle ombudsmanky neřeší podstatu, tj. že i s detailním odůvodněním stále půjde jen o neformální sdělení, které nedává žadateli možnost bránit se. Stížnosti, které v poslední době ombudsmanka dostává, navíc potvrzují, že k žádné změně v obsahu odůvodnění nedošlo, úřady stále používají obecné fráze.</p> <p><i>„Jestliže stát vydává prostředky na zvýšení zaměstnanosti lidí v evidenci úřadu práce, nevěřím, že by nestál o to, aby se tato podpora vydávala zákonným způsobem,“</i> konstatuje ombudsmanka. Vládu proto žádá, aby uložila ministryni práce a sociálních věcí zajistit nápravu formou metodického vedení úřadů práce k tomu, aby o žádostech o příspěvky aktivní politiky zaměstnanosti rozhodovaly ve správním řízení.</p><p></p><p><a title="Otevření do nového okna" href="/uploads-import/Zvlastni_opravneni/Vlada/12_2019_SZD_aktivni_politika_zamestnanosti.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Vyrozumění vládě ČR</a> (132 kB, Adobe Acrobat dokument)</p><p><a title="Otevření do nového okna" href="/uploads-import/Zvlastni_opravneni/Vlada/12_2019_SZD_predkladaci_zprava.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Předkládací zpráva</a> (184.6 kB, Adobe Acrobat dokument)</p>

---
title: "Sociální systém není dostatečně transparentní ani srozumitelný"
vystupy:
  - tz
oldUrl: "/aktualne/tiskove-zpravy-2010/socialni-system-neni-dostatecne-transparentni-ani-srozumitelny"
date: 2010-02-11
perex: "<p></p><p>Sociální síť by měla být především funkční, a to hlavně pro ty, kdo se nemohou obejít bez pomoci a nemají ani dostatečné schopnosti, aby svou sociální či životní situaci zlepšili nebo alespoň zvládli. Ochránce proto pozval odborníky i lidi z praxe na kulatý stůl Sociální vyloučení a chudoba, aby si zde nejen vyměnili zkušenosti a popsali aktuální účinné způsoby, jak pomáhat osobám ohroženým sociálním vyloučením, ale aby také odhalili rezervy v činnosti stávajících úřadů a institucí. </p>"
---

<!-- imported from the old website -->

<p>Účastníci by se měli shodnout na tom, co je třeba zlepšit, formulovat legislativní náměty, které mohou pomoci situaci zlepšit do budoucna, ale také identifikovat opatření, které je možné realizovat už nyní, za stávající právní úpravy.</p><p>Nutnost zabývat se touto problematikou nabývá podle ochránce na významu zvláště nyní, kdy hospodářská krize posouvá do skupiny ohrožené sociálním vyloučením více lidí a rodin než kdy jindy. Ne náhodou byl letošní rok vyhlášen Evropským rokem boje s chudobou a sociálním vyloučením. Jak ovšem ochránce zdůraznil, důvodem konání kulatého stolu jsou především lidé, kteří se na něj i na úřady dennodenně obracejí s žádostmi o pomoc.</p><p>Ochránce upozornil na neúčinnost sociální sítě vůči lidem na ulici či vůči osamělým seniorům, jimž se nedostává dostatečných informací ani pomoci. Další skupinou, které je třeba věnovat zvýšenou pozornost, jsou rodiny s dětmi. Zde ochránce kategoricky odmítá, aby děti přicházely o domov z důvodu nevyhovujícího bydlení. Opakovaně upozornil na rozsudky Evropského soudu pro lidská práva v těchto kauzách a zmínil také právní úpravu na Slovensku, která takový postup výslovně zakazuje. Český zákon o rodině ani nový občanský zákoník toto neobsahují.</p><p>V průběhu dopoledních bloků diskutovali účastníci právě o funkčnosti sociálního systému. Zmiňovány byly případy vyplácení dávek pomoci v hmotné nouzi formou poukázek jako nástroj sociální práce, konkrétně Litvínov, kde zástupkyně ochránce kritizovala plošný postup města bez individuálního posouzení jednotlivých příjemců.</p><p>Shoda panovala v názoru, že sociální systém není srozumitelný a transparentní, a to ani pro občany, ale v mnoha případech ani pro úřady. Také v názoru na institut veřejné služby se účastníci shodli. Tento nový systém motivace dlouhodobě nezaměstnaných problém neřeší a výsledky ukazují, že řada lidí se v důsledku této právní úpravy propadají do existenční nouze a sociálního vyloučení. Na jednu stranu existuje povinnost odpracovat určitý počet hodin ve veřejné službě, ale na druhou stranu obce nemají povinnost veřejnou službu nabízet.</p><p>Diskuze rovněž potvrdila nejednotnou praxi v poskytování dávek mimořádné okamžité pomoci a především zdlouhavost systému, který neumožňuje poskytnout pomoc okamžitě ve chvíli, kdy se lidé dostanou do mimořádně obtížné situace.</p><p>Odpolední diskuzní bloky se zaměří na problematiku sociální práce jako základního nástroje boje proti sociálnímu vyloučení a značná pozornost bude věnována otázce sociálního bydlení, a to zejména s ohledem na nedostatečnost bytového fondu pro sociálně vymezené skupiny a také podmínkám přístupu k obecním bytům, jak si je některé obce nastavují.</p>

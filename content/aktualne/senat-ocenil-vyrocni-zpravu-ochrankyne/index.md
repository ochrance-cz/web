---
title: "Senát ocenil výroční zprávu ochránkyně"
vystupy:
  - tz
oldUrl: "/aktualne/tiskove-zpravy-2016/senat-ocenil-vyrocni-zpravu-ochrankyne"
date: 2016-05-26
perex: "<p></p>"
---

<!-- imported from the old website -->

<p>Senát dnes na svém zasedání příznivě přijal výroční zprávu veřejné ochránkyně práv za rok 2015. Podle senátorky-zpravodajky Zuzany Baudyšové je zpráva velmi vydařená a v mnoha agendách přináší důležité podněty, doporučení a návrhy, které mají zlepšit a zjednodušit život občanům České republiky. Senátorka vyzdvihla i celkovou koncepci zprávy, která fundovaně vypovídá o odborné práci ochránkyně, ale současně je i přehledná a čtivá, takže může být využívána i širokou veřejností. Díky systému <a title="Otevření do nového okna" href="http://eso.ochrance.cz/Vyhledavani/Search" target="_blank">evidence stanovisek ESO</a>  není zpráva přetížena podrobnými právními texty, ale dává čtenářům možnost volby – pokud je nějaký případ zaujme, jedním kliknutím na hypertextový odkaz se jim nabídne možnost přečíst si kompletní zprávu z šetření se všemi podrobnostmi.</p><p>Senátorka Eliška Wagnerová zase vyzvedla úspěšnost legislativních doporučení veřejné ochránkyně práv. 9 z 15 doporučení (60%), která veřejná ochránkyně práv Anna Šabatová dosud Poslanecké sněmovně předložila, už bylo realizováno nebo se na jejich naplnění pracuje. </p><p>Senátorka a bývalá zástupkyně ombudsmana Jitka Seitlová zase ocenila vstřícnou a přítětivou podobu výroční zprávy a zejména její využitelnost.</p> <p>Veřejná ochránkyně práv Anna Šabatová dnes senátorům se svou výroční zprávu představila osobně. Upozornila na to, že díky osvětové činnosti se v loňském roce rekordně zvýšil počet podnětů, které jsou v působnosti veřejného ochránce práv. Dokládá to, že povědomí o instituci ombudsmana je ve společnosti rozšířené a lidé ví, kdy mají jeho pomoc vyhledat. Ochránkyně také mj. upozornila senátory zejména na dva legislativní „dluhy“, které považuje dlouhodobě za závažné a kterých se i senátoři mohou aktivně chopit. Za velmi vážný pro ochranu práv dětí považuje ochránkyně fakt, že advokáti, které soud určil kolizními opatrovníky dítěte, stále nemohou nahlížet do spisové dokumentace, kterou o dítěti vede orgán sociálně-právní ochrany dětí. Nemají tak přístup k důležitým informacím a nemohou tak u soudu řádně hájit zájmy dítěte. Stále také chybí zákon o veřejném opatrovnictví, který by zlepšil postavení a ochranu osob omezených ve svéprávnosti.</p> <p>Výroční zprávu ochránkyně najdete <a href="https://www.ochrance.cz/zpravy-o-cinnosti/zpravy-pro-poslaneckou-snemovnu/">zde</a>.</p>

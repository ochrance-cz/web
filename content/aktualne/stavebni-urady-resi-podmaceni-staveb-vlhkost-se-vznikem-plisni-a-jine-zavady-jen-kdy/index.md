---
title: "Stavební úřady řeší podmáčení staveb, vlhkost se vznikem plísní a jiné závady, jen když ohrožují zdraví"
tags:
  - Tisková zpráva
oldUrl: "/aktualne/tiskove-zpravy-2020/stavebni-urady-resi-podmaceni-staveb-vlhkost-se-vznikem-plisni-a-jine-zavady-jen-kdy"
date: 2020-11-25
perex: "<p>Vlhko a chlad mohou způsobovat škody na stavbách, komplikovat život jejich vlastníkům nebo i ohrožovat jejich zdraví. Právě na podzim proto přibývá dotazů ombudsmanovi a žádostí o radu či pomoc při řešení problémů s podmáčením nemovitostí, vlhkostí zdiva a s tím spojeným rizikem vzniku plísní. Lidé obvykle namítají, že k poškozování jejich nemovitosti dochází v důsledku závadného stavu sousední stavby nebo pozemku, a nejsou spokojeni s tím, že stavební úřad nevyhověl jejich podání.</p>"
---

<!-- imported from the old website -->

<p><i>„Problematika závad staveb je poměrně složitá, střetává se v ní soukromé a veřejné právo. Ne vždy je proto kritika stavebního úřadu na místě. Stavební úřady jsou povinny zasáhnout, když je ohrožen veřejný zájem, tedy v případě, kdy rozsah a intenzita podmáčení a vlhkosti se vznikem plísní ohrožují zdraví či životy osob nebo zvířat. Pokud závady nemají takový rozsah, musí lidé poškození své nemovitosti řešit sami občanskoprávní cestou,“</i> vysvětluje ombudsman Stanislav Křeček.</p> <p>Na ombudsmana se například obrátila majitelka nemovitosti se stížností na nečinnost stavebního úřadu. Uváděla, že vnitřní prostory jejího rodinného domu jsou několik let trvale zasaženy rozsáhlou plísní, která vznikla poté, co soused chybně provedl terénní úpravy na svém pozemku. Ombudsman jí po prošetření věci dal za pravdu a konstatoval, že není sporu, že rodinný dům stěžovatelky vykazuje stavebně-hygienické závady, na jejichž odstranění je veřejný zájem, takže jde o případ, který by stavební úřad měl řešit. Doporučil mu proto, aby v prvé řadě zjistil příčiny výskytu závad rodinného domu stěžovatelky. Za tím účelem stavebnímu úřadu navrhl, aby nařídil kontrolní prohlídku obou sousedních nemovitostí a přizval k ní znalce, který by zjistil příčiny podmáčení a plísní a navrhl stavebně-technická opatření k odstranění závad. Stavební úřad závěry ombudsmana akceptoval a začal provádět navrhované kroky.</p> <p>U závad staveb ale nemusí jít pouze o podmáčení a vlhkost. Ombudsman se setkává i s případy ohrožení stability např. v důsledku terénních úprav apod. Nejsložitější otázkou, se kterou se ve všech těchto případech musí stavební úřady vyrovnávat, je podle ombudsmana zjištění příčin vzniku stavebních závad. Může to být odborně velmi náročné a stavební úřady se obvykle neobjedou bez součinnosti s experty – znalci. Takovou spolupráci ombudsman úřadům pro objasnění příčin vzniku a rozsahu stavebních závad doporučuje. Současně upozorňuje, že vlastníci pozemků a staveb mají povinnost umožnit vstup oprávněných osob k provedení kontrolní prohlídky. Pokud vstupu bezdůvodně brání, může jim úřad uložit pořádkovou pokutu až do výše 50 000 Kč. Stavební úřady by tedy neměly rezignovat na svou roli při řešení problémů závad staveb.</p> <p>Pokud je k odstranění závadného stavu stavby nezbytné využít sousední nemovitosti, může stavební úřad rozhodnutím uložit jejich vlastníkům, aby umožnili a strpěli provedení prací ze svých pozemků a staveb. O vydání takového rozhodnutí lze požádat stavební úřad. </p> <p>V souvislosti se závadami v podobě podmáčení a vlhkosti se vznikem plísní ombudsman vlastníky nemovitostí upozorňuje, že bez ohledu na to, jestli se problémem zabývá stavební úřad, vždy mohou situaci řešit také občanskoprávní cestou. V tomto směru ombudsman lidem doporučuje, aby se nejprve snažili nastalou situaci se sousedy řešit smírnou cestou a na odstranění problémů se dohodnout. V tom jim může pomoct i nezávislý mediátor. </p>

---
title: "Ústavní soud poprvé o nároku na dostupnost sociálních služeb a jeho soudní ochraně"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2018/ustavni-soud-poprve-o-naroku-na-dostupnost-socialnich-sluzeb-a-jeho-soudni-ochrane/"
date: 2018-02-21
perex: "<p>Nález ve věci sp. zn. I. ÚS 2637/17 ze dne 14. 2. 2018, kterým Ústavní soud rozhodl o stížnosti chlapce trpícího autismem a mentálním postižením na nezajištění sociální služby krajem, obsahuje řadu důležitých poznatků pro aplikaci práva sociálních služeb. Dostupností sociálních služeb se Ústavní soud podrobněji zabýval poprvé.</p>"
---

<!-- imported from the old website -->

<p>Stojí zato nález podrobněji prostudovat, neboť konkrétně učí, jak vykládat zákon o sociálních službách. Mimo jiné je v něm rozvedeno:</p><ul><li>Sociální práva jsou pod ochranou soudní moci ze své povahy základních práv a svobod (bod 37). Žaloby, jakými byly ty uplatněné stěžovatelem, jsou přípustné a soudy se jimi musí zabývat.</li><li>Sociální péče a opatření v sociální oblasti:</li></ul>  <p>- spadají pod <b>základní (sociální) právo na zdraví</b>, chráněné čl. 31 odst. 1 Listiny základních práv a svobod (bod 27); Ústavní soud to dovodil výkladem pojmu „zdraví“ (bod 25 až 27);</p> <p>- v dané věci spadají také pod <b>právo na přiměřenou životní úroveň</b> pod ochranou čl. 11 Mezinárodního paktu o hospodářských, sociálních a kulturních právech, neboť představují podpůrné služby, které stěžovatel potřebuje k zajištění nezávislosti v běžném životě a vykonávání svých práv (bod 30 a 31). Ústavní soud přitom přímo aplikuje Mezinárodní pakt o hospodářských, sociálních a kulturních právech;</p> <p>- otázka poskytování adekvátních sociálních služeb a jejich dostupnosti má úzkou souvislost i s <b>právem na nezávislý způsob života a zapojení do společnosti </b>podle čl. 19 Úmluvy o právech osob se zdravotním postižením (bod 34).</p><ul><li>Co se týká aplikace Úmluvy o právech osob se zdravotním postižením, tak ta, jak Ústavní soud připomíná, obsahuje ustanovení jak bezprostředně použitelná (self-executing), tak taková, která vnitrostátně bezprostředně použít nelze (vyžadují zákonné provedení), tak i ustanovení smíšené povahy (bod 33). Nicméně Ústavní soud dovodil, že v daném případě nebylo zapotřebí, aby soudy přímo aplikovaly nějaká ustanovení úmluvy, a „postačovalo“ existující zákonná ustanovení vykládat ve světle úmluvy (bod 36).</li><li>Ustanovení zákona o sociálních službách je třeba „vykládat se zřetelem k tomu, že jsou jím prováděna i základní práva zaručená českým ústavním pořádkem“ (bod 37).</li><li>Podle Ústavního soudu <b>§ 38 věta druhá zákona o sociálních službách zakotvuje určité právo na dostupnost vhodných služeb sociální péče</b>. Jeho adresátem jsou osoby, jimž mají být poskytovány služby sociální péče (osob v nepříznivé sociální situaci). Jde o právo na to, aby jim byly dostupné služby sociální péče poskytované v nejméně omezujícím prostředí (bod 40 a 41). <b>Má povahu veřejného subjektivního práva</b> (bod 43) uplatnitelného v řízení před soudem.</li></ul>  <p>- Co přesně je obsahem tohoto práva, z velké části odvisí od legislativních a organizačních opatření státu, potažmo samosprávy, jež mají značný prostor pro uvážení, ale esenciálním obsahem tohoto práva jsou opatření umožňující alespoň elementárně důstojný život (bod 45). Ústavní soud tento esenciální požadavek jen nastiňuje (bod 47), neboť ve vztahu k předloženému případu, kdy po tři roky nebyla stěžovateli dostupná žádná adekvátní služba, mohl poměrně snadno dojít k závěru, že do tohoto jádra základního sociálního práva stěžovatele bylo zasaženo. Cenný je přehled situací, které například budou představovat zásah veřejné moci v tomto ohledu: „veřejná moc [by] při zajišťování služeb sociální péče byla zcela nečinná či nečinila žádné přiměřené kroky; kdy by určitá oprávněná osoba dlouhodobě neměla k dispozici žádné vhodné sociální služby, které by jí umožňovaly elementárně důstojnou existenci; či kdy by veřejná moc ze svého zájmu zcela vyloučila potřebné sociální služby pro určité oprávněné osoby, například i pro osoby s atypickým zvlášť těžkým zdravotním postižením či problematickým chováním vyžadující náročnou péči a podporu“ (bod 47).</p> <p>- Stěžovatel sice měl zajištěnou „nějakou“ péči – konkrétně ze strany své babičky a matky, ale už to nebylo dále udržitelné s ohledem na jejich možnosti a navíc úroveň této péče byla z objektivních důvodů taková, že ani nemohl opouštět byt.</p><ul><li>Z § 95 písm. g) ve spojení s § 38 zákona o sociálních službách vyplývá<b> povinnost kraje</b> v samostatné působnosti zajišťovat dostupnost vhodných sociálních služeb pro osoby se zdravotním postižením nacházející se v nepříznivé sociální situaci (bod 50), totiž <b>činit přiměřené a cílené kroky k zajištění jejich dostupnosti</b> (bod 59). Kraj má při tom velkou míru uvážení a může být, že tyto kroky budou působit až v delším časovém horizontu (bod 51); nesmí však být nečinný.</li></ul> <p>- Nejde o to, aby dotčené osoby měly přístup k sociální péči v konkrétní podobě přesně podle svých ideálních představ (bod 74).</p> <p>- Jde o to, aby existovaly a byly dostupné takové služby, které jsou adekvátní stavu a situaci oprávněných osob a mohou jim pomoci vést důstojný a co nejnezávislejší život, při zachování maxima osobní autonomie, bez sociálního vyloučení a při maximálním sociálním začlenění (bod 54).</p><ul><li>Proto také je to kraj, kdo má být případně žalován a v případě nečinnosti je přípustné tak činit skrze žalobu na ochranu před nezákonným zásahem ve správním soudnictví (bod 76).</li><li>V bodech 19 až 21 Ústavní soud podává výklad práv osob se zdravotním postižením.</li></ul>  <p>Tisková zpráva Ústavního soudu k vydání nálezu je <a href="https://www.usoud.cz/aktualne/ustavni-soud-shledal-povinnost-kraje-zajistit-osobe-se-zdravotnim-postizenim-dostupnost-vhodn/" target="_blank">zde</a>. Dřívějšími soudními rozhodnutími, která chrání práva příjemců sociálních služeb, jsou rozsudky Nejvyššího správního soudu sp. zn. 4 Ads 134/2014 a spl zn. 4 Ads 85/2015, blíže rozebrané <a href="https://www.ochrance.cz/ochrana-osob-omezenych-na-svobode/aktuality-z-detenci/aktuality-z-detenci-2016/vysledek-soudniho-prezkumu-dostupnosti-socialni-sluzby-pro-deti-s-autismem/" target="_blank">zde</a>.</p>

---
title: "Průvodce zadáváním nediskriminační pracovní inzerce"
vystupy:
  - tz
oldUrl: "/aktualne/tiskove-zpravy-2011/pruvodce-zadavanim-nediskriminacni-pracovni-inzerce"
date: 2011-08-01
perex: "<p></p><p>Spolupráce ombudsmana s provozovatelem pracovních portálů jobs.cz a prace.cz přináší zaměstnavatelům pomůcku pro zadávání náborových inzerátů, které nediskriminují a naopak jim mohou přivést nové kvalitní zaměstnance.</p>"
---

<!-- imported from the old website -->

<p>Doporučení veřejného ochránce práv k vyloučení projevů diskriminace v pracovní inzerci padlo na úrodnou půdu. Prakticky okamžitě po jeho vydání se na ochránce začaly obracet personální agentury a provozovatelé portálů s pracovní inzercí s žádostmi o poskytnutí stanoviska a s konkrétními dotazy na jeho využití. Jejich zájem byl veden jasným cílem – seznámit se s tím, co je či není diskriminace, a jaké požadavky zaměstnavatelů či formulace inzerátů mohou mít diskriminační charakter.</p><p>Konkrétním výsledkem praktického využití doporučení ombudsmana je projekt provozovatele pracovních portálů jobs.cz a práce.cz (společnost LMC, s. r. o.), který se vydal cestou kultivace a vzdělávání zaměstnavatelů zveřejňujících nabídky práce na těchto portálech. Ve spolupráci s ombudsmanem připravil průvodce férovým náborem zaměstnanců, který je od 1. srpna dostupný na adrese <a title="Otevření do nového okna" href="http://www.lmc.eu/ferove" target="_blank">www.lmc.eu/ferove</a>  a také prostřednictvím systému pro správu náborového procesu LMC G2.</p><p>Přehledný průvodce ukáže zadavatelům inzerátů, jakým formulacím by se měli vyhnout, a vysvětlí jim také proč. Pro snadné pochopení nabízí srovnání vhodných formulací s diskriminačními a uvádí modelové příklady, jak by „férový“ inzerát mohl vypadat. Zaměstnavatelé by si touto cestou, přímo při zadávání inzerátů, měli postupně osvojit pravidla rovného zacházení a být si vědomi nejen rizik (v případě diskriminace mohou čelit žalobě pro porušení antidiskriminačního zákona), ale také přínosu v podobě konkurenční výhody a zvýšení prestiže firmy. </p>Zaměstnanci oceňují rovný přístup a zaměstnavatel, který dodržuje zákony a nediskriminuje, má mnohem lepší možnosti výběru kvalitních zaměstnanců. Osvojení pravidel rovného zacházení by zaměstnavatele mělo přivést k poznání, že nediskriminační jednání je nijak neomezuje ve výběru kvalitních zaměstnanců, naopak jim přináší mnohem lepší postavení na pracovním trhu.

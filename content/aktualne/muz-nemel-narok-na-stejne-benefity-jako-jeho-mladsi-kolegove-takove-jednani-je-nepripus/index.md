---
title: "Muž neměl nárok na stejné benefity jako jeho mladší kolegové. Takové jednání je nepřípustné"
vystupy:
  - tz
oldUrl: "/aktualne/tiskove-zpravy-2018/muz-nemel-narok-na-stejne-benefity-jako-jeho-mladsi-kolegove-takove-jednani-je-nepripus"
date: 2018-05-17
perex: "<p>Muž nedostával v práci stejné benefity jako jeho mladší kolegové. Zaměstnavatel mu neposkytoval příspěvek na penzijní připojištění a netýkala se ho také pravidla pro automatické navyšování mezd. Rozdílné zacházení bylo zakotveno přímo v kolektivní smlouvě, která z některých benefitů vyjímala zaměstnance, kteří pobírali starobní důchod. Muž se proto obrátil na ombudsmanku, která jeho podezření na diskriminační jednání zaměstnavatele potvrdila. </p>"
---

<!-- imported from the old website -->

<p>Zaměstnavatel považoval příspěvek na penzijní připojištění za svůj dobrovolný nadstandardní benefit, který může poskytovat dle svého uvážení. </p> <p>Příspěvek na penzijní připojištění je však opakující se finanční odměnou poskytovanou zaměstnancům. V oblasti odměňování je zaměstnavatel povinen dodržovat zásadu rovného zacházení, kdy tedy nemůže část zaměstnanců vyřadit na základě jejich věku. V tomto případě tedy ty zaměstnance, kteří pobírají starobní důchod.   </p> <p>Platí totiž, že nárok na starobní důchod vzniká pouze od zákonem stanoveného věku. Pokud tedy nějaké opatření dopadá pouze na osoby pobírající starobní důchod, jedná se o diskriminaci z důvodu věku. </p> <p>„<i>Ustanovení kolektivní smlouvy, které obsahuje pravidlo, že osobám, které pobírají starobní důchod, příspěvek na penzijní připojištění nenáleží, aniž by k tomu byl dán důvod spočívající v povaze vykonávané práce, je v rozporu se zásadou rovného zacházení</i>,” říká k případu ombudsmanka Anna Šabatová.</p> <p>V rozporu se zákazem diskriminace je také ustanovení kolektivní smlouvy, které v případě navyšování mezd obsahuje pravidla méně příznivá pro zaměstnance pobírající starobní důchod, aniž by k tomu byl dán důvod spočívající v povaze vykonávané práce.</p> <p>V případě tohoto stěžovatele ochránkyně na základě zjištěného skutkového stavu konstatovala přímou diskriminaci z důvodu věku v otázce neposkytování příspěvku na penzijní připojištění. </p> <p>V otázce nižšího navýšení stěžovatelovy mzdy nebylo pro nedostatek podkladů možné diskriminaci prokázat, jelikož pravidla pro plošné navyšování mezd se na něj nevztahovala. </p> <p>Ombudsmanka nepředpokládá, že se zaměstnavatel snažil cíleně diskriminovat starší pracovníky. K diskriminaci může často docházet neúmyslně. Na základě svých zjištění doporučila zaměstnavateli, aby přijal nezbytné kroky k odstranění těch ustanovení kolektivní smlouvy, která zakládají nerovné zacházení se zaměstnanci na základě jejich věku.</p>

---
title: "Mezinárodní den rodiny"
tags:
  - Monitorování
oldUrl: "/monitorovani-prav-lidi-se-zdravotnim-postizenim/aktuality-z-monitorovani/aktuality-z-monitorovani-2020/mezinarodni-den-rodiny/"
date: 2020-05-15
perex: "<p>Patnáctý květen již tradičně patří oslavám mezinárodního dne rodiny. Existuje mnoho definic a modelů rodiny. Klíčové ovšem je, že její členy spojuje citové pouto a vzájemná odpovědnost. Jde o nezbytné přísady pro příznivý vývoj dítěte, a proto by každé dítě mělo vyrůstat v rodině. Děti s postižením nejsou výjimkou.</p>"
---

<!-- imported from the old website -->

<h3>Život v rodině</h3> <p>Podle <a href="https://www.czso.cz/documents/10180/130887156/26002319.pdf/4285473c-ec3e-4725-bf09-5860ee0f9757?version=1.3" target="_blank">odhadů Českého statistického úřadu</a> žije v České republice <b>117 tisíc dětí s postižením</b> (ve věku do 14 let). Z důvodu zvýšené náročnosti péče jim život v ústavu hrozí podstatně více než dětem bez postižení. Ke snížení rizika, že dítě s postižením bude vyrůstat mimo rodinu, je nezbytné</p><ul><li>co nejdříve zjistit postižení, </li><li>vyhodnotit potřeby celé rodiny a </li><li>poskytovat jí podporu na míru.</li></ul> <p>Přijetím Úmluvy o právech osob se zdravotním postižením ČR uznala, že</p><ul><li>děti s postižením mají rovné právo na život v rodině, ať už vlastní či pěstounské,</li><li>rodiny s dětmi s postižením mají právo na včasné a komplexní informace, služby a podporu,</li><li>na základě zdravotního postižení nesmí být dítě v žádném případě odděleno od rodičů.</li></ul> <p>Od roku 2009, kdy ČR ratifikovala Úmluvu, se setrvale daří snižovat počet dětí umístěných do ústavů a zároveň posilovat kapacitu podpůrných služeb. <b>Přesto zdaleka ne všechny děti s postižením žijí v rodinném prostředí.</b></p> <h3>Pomoc služeb</h3> <p>Když se do rodiny narodí dítě s postižením nebo se u něj postižení projeví či je diagnostikováno, je zpočátku jednou z největších překážek při péči o dítě nedostatek potřebných informací o tom, kde se může rodině dostat podpory a pomoci.</p> <p>Prvním záchytným bodem pro rodiče může být <b>sociální služba raná péče</b>, jejímž cílem je pomoci rodině se zorientovat v situaci po zjištění postižení dítěte a porozumět jeho potřebám a podpořit jeho rozvoj tak, aby mohla žít co nejběžnějším způsobem života. V několika nemocnicích také fungují <a href="https://centrumprovazeni.cz/" target="_blank">Centra provázení</a>, která nabízí rodinám podporu bezprostředně po sdělení závažné diagnózy. Pomocnou ruku mohou posléze nabídnout sociální služby <b>osobní asistence, pečovatelská služba, odlehčovací služba</b> nebo<b> sociálně aktivizační služba pro rodiny s dětmi</b>. Další konkrétní informace lze získat na <a href="https://www.mpsv.cz/socialni-sluzby-1" target="_blank">stránkách ministerstva práce a sociálních věcí</a> nebo u sociálních pracovníků na obecním úřadě.</p> <p>Veřejný ochránce práv se problematikou sociálních služeb pro děti s postižením, a to zejména jejich dostupností, zabývá dlouhodobě. <b>V agendě monitorování práv lidí s postižením jsme například dokončili<a href="/uploads-import/CRPD/Vyzkumy/11-2019_Vyzkum_soc-sluzby-pro-deti-s-postizenim.pdf" target="_blank"> výzkum týkající se dostupnosti sociálních služeb</a> pro děti s postižením a jejich rodiny</b>.</p> <h3>Rodičovství</h3> <p>V souvislosti s Mezinárodním dnem rodiny nelze opominout také <b>právo každého člověka na rodičovství</b>, tedy právo stát se rodičem a o své dítě/děti pečovat. Rodičovství je totiž jedna z oblastí života, v níž <b>lidé s postižením čelí předsudkům</b> většinové společnosti nejčastěji. </p> <p>Jak tuto otázku upravuje Úmluva o právech osob se zdravotním postižením?</p><ol><li>Lidé s postižením mají právo rozhodnout se, zda budou mít děti, kolik jich bude a kdy je budou mít. </li><li>Aby se mohli rozhodnout správně, mají právo na informace o intimních otázkách (o vztazích, sexu a plánovaném rodičovství apod.).  </li><li>Postižení rodiče/rodičů nesmí být za žádných okolností důvodem pro odnětí dítěte z jejich péče. </li><li>Rodiče s postižením mají právo na podporu při plnění svých rodičovských povinností ze strany státu.</li></ol><p></p>

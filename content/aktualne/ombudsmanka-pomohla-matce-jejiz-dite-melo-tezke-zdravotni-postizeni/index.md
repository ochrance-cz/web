---
title: "Ombudsmanka pomohla matce, jejíž dítě mělo těžké zdravotní postižení"
tags:
  - Tisková zpráva
oldUrl: "/aktualne/tiskove-zpravy-2019/ombudsmanka-pomohla-matce-jejiz-dite-melo-tezke-zdravotni-postizeni"
date: 2019-04-05
perex: "<p>Ženě se narodil syn s těžkým zdravotním postižením. Prodělal několik náročných operací a po dobu následujících měsíců musel zůstat v nemocnici. Postupně se však jeho stav zlepšil a stabilizoval natolik, že mohl být propuštěn do domácí péče. Tady však nastal problém. Aby mohl být propuštěn z nemocnice, musel být předán do péče pediatra. Žádný pediatr se ho však nechtěl ujmout. Matka se postupně obracela na dětské lékaře v blízkém i vzdáleném okolí, ale všichni jejího syna odmítali. Ten tak musel dále zůstávat sám v nemocnici a nemohl jít domů. Matka měla podezření, že se stala obětí diskriminace. Obrátila se na ombudsmanku, která jí dokázala pomoci. Dnes je se svým synem konečně doma. </p>"
---

<!-- imported from the old website -->

<p><i>„Lékaři, na které se žena obracela, jí tvrdili, že mají nadměrný počet registrovaných pacientů, a nového již tedy nemohou přijmout, nebo že se nachází ve větší vzdálenosti od bydliště stěžovatelky a v případě potřeby by nemohli dítě navštívit,“</i> říká k případu ombudsmanka Anna Šabatová. </p> <p>Stěžovatelka z nejrůznějších náznaků nabyla podezření, že u některých lékařů mohly být důvody pouze zástupné. Její syn měl těžké zdravotní postižení a vyžadoval by více času a péče než jiné děti. Navíc jsou stěžovatelka a její rodina Romové. </p> <p>Domnívala se proto, že v některých případech mohl být její syn odmítnut z diskriminačního důvodu. Dítě tak muselo nadále pobývat v nemocnici, i když jeho zdravotní stav už hospitalizaci nevyžadoval. Stěžovatelce vadilo, že nemohla být se svým dítětem doma.</p> <p>Od zdravotní pojišťovny po neformálních konzultacích získala pouze seznam pediatrů majících svou praxi v regionu a radu, ať případně vyčká, než se u některého z nich uvolní kapacita. </p> <p>Stěžovatelka se obrátila na ombudsmanku a žádala o rychlou pomoc v situaci, která se jí již zdála bezvýchodná. Protože se situace stěžovatelky jevila jako akutní, poskytli jsme jí okamžitě několik rad, jak dále co nejúčinněji postupovat. </p> <p><i>„Stěžovatelka si nechala ve všech případech vyhotovit písemnou zprávu, která odmítnutí potvrzuje, a to včetně uvedení důvodu, proč lékaři syna stěžovatelky odmítli přijmout do péče. S těmito písemnými zprávami se potom dle našich rad opětovně obrátila na svou zdravotní pojišťovnu. Zdravotní pojišťovna na jejich základě zjednala nápravu a pediatra pro syna stěžovatelky zajistila. V současné době je již stěžovatelka se svým synem doma a na zdravotní stav syna dohlíží pediatr. Tento případ tedy skončil pro matku a dítě šťastně,“</i> uzavírá případ ombudsmanka Anna Šabatová. </p> <h5>Pro ty, které trápí obdobné potíže, přinášíme několik užitečných informací a rad:</h5> <p></p><ul><li>Každý má právo zvolit sobě či svému dítěti lékaře. Lékař vás nebo vaše dítě nemůže odmítnout ošetřit či zaregistrovat z libovolných důvodů. Aby vás lékař mohl odmítnout, musí být naplněn některý z důvodů, které stanovuje zákon. Takovým důvodem je, že lékař má skutečně plnou kapacitu, nebo že nemá uzavřenou smlouvu s vaší zdravotní pojišťovnou. </li><li>Praktičtí lékaři mohou odmítnout pacienta i tehdy, pokud by vzdálenost místa bydliště pacienta od ordinace lékaře znemožňovala výkon návštěvní služby. Pokud vás lékař odmítne, musí vám vystavit písemnou zprávu, kde musí uvést důvod odmítnutí. Neučiní-li tak, vystavuje se pokutě až do výše 100 tisíc korun. Na vydání této zprávy vždy trvejte a nenechte se odbýt! Může významně usnadnit následné postupy k zajištění vašich práv či práv vašeho dítěte. </li><li>Důvod odmítnutí vás nebo vašeho dítěte nikdy nemůže být diskriminační. Lékař tak pacienta nemůže odmítnout například z důvodu, že je osobou se zdravotním postižením, nebo že je Rom. Za opačný postup se vystavuje pokutě či antidiskriminační žalobě. Diskriminace je nepřípustná. Pokud k ní ze strany lékaře dojde a nebudete si vědět rady, obraťte se na ombudsmanku.</li><li>Vy i vaše děti máte ze zákona povinnost být zdravotně pojištěni. V té souvislosti máte právo na to, aby vám byla zajištěna z časového a místního hlediska dostupná zdravotní péče. </li><li>Zdravotní pojišťovny musí vynaložit úsilí, aby svým klientům praktického lékaře či pediatra v dojezdové vzdálenosti zajistily. </li><li>Máte-li problém si praktického lékaře či pediatra pro vaše děti zajistit sami, obraťte se tedy s žádostí o pomoc na svou zdravotní pojišťovnu. </li><li>Písemné zprávy o odmítnutí vydané jednotlivými lékaři vám v této situaci mohou být velmi nápomocné. </li></ul><p></p>

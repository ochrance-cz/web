---
title: "Kameny kolem silnice mohou zhoršit bezpečnost provozu"
oldUrl: "src/www.ochrance.cz/aktualne/tiskove-zpravy-2015/kameny-kolem-silnice-mohou-zhorsit-bezpecnost-provozu"
date: 2015-07-14
perex: "<p>Majitelé pozemků sousedících se silnicí či jinou veřejnou komunikací, by měli zvažovat bezpečnostní hledisko, než kolem cesty umístí velké kameny. Vhodnější je použít jiné, bezpečnější prvky, které budou viditelné i v noci (např. sloupky s reflexními prvky). Současně je na místě zvažovat i jejich vzdálenost od cesty tak, aby se například projíždějící auta bezpečně vyhnula.</p>"
---

<!-- imported from the old website -->

<p>Zástupce veřejné ochránkyně práv se na základě podnětu neformálně obrátil na obec Husinec s doporučením, aby zvážila odstranění velkých kamenů ze svého pozemku okolo veřejné komunikace. I podle expertního orgánu BESIP totiž nejsou bezpečné – v noci jsou špatně viditelné a mají nebezpečné ostré hrany. Protože kameny nejsou umístěny přímo na pozemní komunikaci, nejsou překážkou a nebrání provozu. Není tedy v pravomoci silničního správního úřadu, aby nařídil jejich odstranění. V tomto směru proto zástupce ochránkyně konstatoval, že postup správního orgánu byl správný, když stěžovatelce nevyhověl.</p><p>Ochrana pozemku sousedícího s komunikací je plně v rukou vlastníka, v tomto případě obce, která se tímto způsobem snažila zabránit parkování aut na nevhodném místě. Přestože jde o záležitost samosprávy obce, zástupce ochránkyně alespoň neformálně obci doporučil, aby s ohledem na provoz na úzké obousměrné komunikaci umístila kolem cesty bezpečnější prvky v takové vzdálenosti, aby se zde mohla vyhnout i širší vozidla.</p>Obec toto doporučení akceptovala a rozhodla se zvolit bezpečnější řešení než kameny.

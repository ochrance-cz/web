---
title: "Konzulát odmítal vydat cestovní průkaz nemocnému dítěti, které se tak nemohlo vrátit s matkou zpět do Česka. Pomohl až zásah ombudsmanky"
vystupy:
  - tz
oldUrl: "/aktualne/tiskove-zpravy-2019/konzulat-odmital-vydat-cestovni-prukaz-nemocnemu-diteti-ktere-se-tak-nemohlo-vratit-s-matk"
date: 2019-08-16
perex: "<p>Ženě, žijící se svou rodinou v zahraničí, se na začátku letošního roku narodilo dítě. Syn měl vrozenou vadu nohy, kterou bylo nutné operovat co nejdříve po narození, jelikož by se tato vada s dalším růstem dítěte dále zhoršovala. Češka proto chtěla s chlapcem urychleně vycestovat z africké země zpátky do České republiky, kde by mu byla poskytnuta potřebná péče. Zastupitelský úřad jí však odmítl vydat náhradní cestovní průkaz, bez něhož však s dítětem nemohla odjet. Tíživou životní situaci pomohl vyřešit až zásah ombudsmanky a Ministerstva zahraničních věcí.</p>"
---

<!-- imported from the old website -->

<p><i>„Náhradní cestovní průkaz lze v odůvodněných případech vydat českým občanům nacházejícím se v zahraničí za účelem jednorázové cesty do České republiky. Žena o něj proto podala žádost, ale konzul dané země ji zamítl s tím, že se cestovní průkaz v případech jako je ten její nevydává,“</i> shrnuje případ ombudsmanka Anna Šabatová.</p> <p>Matka proto podala stížnost u Ministerstva zahraničních věcí (MZV). Generální inspekce a interní audit MZV stížnost shledal důvodnou s tím, že jí měl být náhradní cestovní průkaz vydán i s ohledem na zdravotní stav dítěte.</p> <p>Žena se tedy znovu obrátila na zastupitelský úřad v zemi, kde pobývala. Pracovníci úřadu jí však průkaz opět odmítli vydat. Žena se proto obrátila na ombudsmanku, která se spojila s Ministerstvem zahraničních věcí. </p> <p><i>„Ministerstvo se ztotožnilo s mým názorem, že postup pracovníků konzulátu byl chybný. Následně konzulát instruovalo, aby cestovní průkaz pro syna stěžovatelky bezodkladně vydal. K tomu došlo v červenci a dítě i s matkou pak mohlo konečně vycestovat do České republiky a podrobit se potřebné lékařské péči. Případ jsem tak mohla uzavřít,“</i> říká ombudsmanka Anna Šabatová.</p>

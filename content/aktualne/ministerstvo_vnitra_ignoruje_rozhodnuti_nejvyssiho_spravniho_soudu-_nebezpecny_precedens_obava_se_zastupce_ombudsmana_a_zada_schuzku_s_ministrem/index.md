---
title: Ministerstvo vnitra ignoruje rozhodnutí Nejvyššího správního soudu.
  Nebezpečný precedens, obává se zástupce ombudsmana a žádá schůzku s ministrem
date: 2025-04-28T13:49:00
vystupy:
  - tz
perex: <p>Válka na Ukrajině přiměla řadu tamních občanů požádat o tzv. dočasnou
  ochranu v&nbsp;Evropské unii. Někteří se posléze rozhodli členský stát pobytu
  změnit a požádali o dočasnou ochranu v&nbsp;České republice. Právo jim to
  umožňuje, jak v&nbsp;sérii svých rozsudků potvrdil Nejvyšší správní soud.
  Ministerstvo vnitra však i nadále podobné žádosti automaticky odmítá. Zástupce
  ombudsmana Vít Alexander Schorm varuje, že takový postoj je v&nbsp;právním
  státě zcela nepřijatelný. O neprodlené nápravě chce jednat s&nbsp;ministrem
  vnitra Vítem Rakušanem.</p>
---
<p>Někteří ukrajinští uprchlíci, již požádali o dočasnou ochranu v&nbsp;jiném členském státě Evropské unie, podali například z pracovních či rodinných důvodů následně obdobnou žádost též v České republice. Ministerstvo vnitra však tyto žádosti odmítá posoudit. Několik žadatelů kvůli tomu podalo žalobu. Nejvyšší správní soud ve svých nedávných rozsudcích ve shodě s&nbsp;
<a href="https://eso.ochrance.cz/Nalezene/Edit/13654">názorem ombudsmana</a> rozhodl, že cizinci mají právo změnit zemi dočasné ochrany, při zachování zásady, že dočasné ochrany lze v&nbsp;určitém okamžiku požívat jen v&nbsp;jednom členském státě.&nbsp;</p>
<p>České úřady by tedy měly mít jasno, jak ve věci postupovat. Přesto odbor azylové a migrační politiky Ministerstva vnitra na tyto žádosti i nadále hledí, jako kdyby nebyly vůbec podány. Porušuje tím základní zásady právního státu, zejména zásadu právní jistoty.&nbsp;</p>
<p>Zástupce ombudsmana Vít Alexander Schorm je jednáním odboru azylové a migrační politiky znepokojen a&nbsp;obává se nebezpečného precedentu:
<i> „Neakceptování pravomocných soudních rozhodnutí je v&nbsp;rozporu s povinnostmi&nbsp;českých úřadů. Orgány veřejné moci si nemohou vybírat, která soudní rozhodnutí, navíc vydaná nejvyšší soudní instancí, budou naplňovat, a která ne. Svévolný postup správních orgánů ohrožuje důvěru veřejnosti v právní stát. Dnes se to týká ukrajinských uprchlíků, zítra se to může týkat něčeho bytostně důležitého pro české občany.“</i> Zástupce ombudsmana proto vyzývá Ministerstvo vnitra, aby neprodleně zjednalo nápravu, upravilo vnitřní metodiky a konalo v&nbsp;souladu se závazným výkladem soudů.</p>
<p>Ačkoli stěžejní problém spatřuje zástupce ombudsmana v&nbsp;nerespektování práva ze strany Ministerstva vnitra, upozorňuje i na finanční důsledky jeho jednání: 
<i>„Pokud odbor azylové a&nbsp;migrační politiky nezmění svůj přístup, lze očekávat další zcela zbytečné žaloby. Kvůli tvrdohlavému trvání ministerstva na nezákonném postupu stát přichází o veřejné prostředky. Nelze pominout ani skutečnost, že si tímto přístupem Česká republika sama vytváří skupinu lidí, kteří u nás pobývají nelegálně. Snadněji se tak stávají obětí pracovního vykořisťování, nehledě na další negativní dopady na naši společnost, jako je třeba neplacení daní z&nbsp;dosažených příjmů.“</i></p>
<p>Zástupce ombudsmana Vít Alexander Schorm plánuje co nejdříve jednat o celé věci s&nbsp;ministrem vnitra Vítem Rakušanem.&nbsp;</p>
<p>&nbsp;</p>
<blockquote>
<p>
<strong>Nejvyšší správní soud</strong></p>
<p>je součástí nezávislé soudní moci, jejímž úkolem je mimo jiné sjednocovat judikaturu správních soudů a zajišťovat zákonnost rozhodování orgánů veřejné správy, mezi které patří i Odbor azylové a migrační politiky Ministerstva vnitra.&nbsp;</p>
<p>
<a href="https://www.nssoud.cz/o-soudu/obecne-informace">Podrobněji o Nejvyšším správním soudu</a></p></blockquote>

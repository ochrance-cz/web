---
title: Změna vyhlášky připravila některé děti s postižením o hrazené lázně.
  Ombudsman a zástupce dětského ombudsmana dosáhli částečné nápravy
date: 2025-11-05T10:22:00
vystupy:
  - tz
perex: <p>Od prázdnin přestaly pojišťovny hradit lázně některým dětem a dospělým
  se zdravotním postižením. Může za to změna vyhlášky Ministerstva
  zdravotnictví. Ta zrušila výjimku pro pacienty s inkontinencí moči vysokého
  stupně, kteří mají nervová onemocnění, jako je třeba dětská mozková obrna.
  Zrušení výjimky ovlivnilo desítky dětí, ale i dospělé, kteří potřebují
  pravidelnou lázeňskou péči. Zástupce dětského ombudsmana proto spojil síly s
  ombudsmanem, aby společně připomínkovali vyhlášku. Žádali vrátit výjimku pro
  tyto pacienty zpět. To se povedlo pouze částečně.</p>
---
<p>
<i>„Obrátili se na mě rodiče dětí s postižením, které od začátku prázdnin nemohou čerpat peníze od pojišťovny na lázeňskou léčbu. Důvodem je zrušení hrazených lázní pro pacienty s vysokým stupněm inkontinence moči. Ta přitom souvisí s jejich zdravotním postižením, kvůli kterému do lázní opakovaně jezdí,“</i> vysvětlil zástupce dětského ombudsmana Vít Alexander Schorm.&nbsp;</p>
<p>
<br>S cílem zjistit důvody novely vyhlášky se zástupce dětského ombudsmana nejprve sešel s představiteli Ministerstva zdravotnictví. Ze schůzky vyplynulo, že ke změně vyhlášky přistoupili bez zjišťování dopadů na veřejné rozpočty a na lidi s postižením.&nbsp;</p>
<h4>
<br>Zrušení výjimky, na kterém není shoda</h4>
<p>
<br>
<i>„Zjistil jsem, že o zrušení výjimky se zasadil Svaz léčebných lázní. Z jiných dokumentů ale vyplývá, že postoj všech členských lázní svazu není v této otázce jednotný. Měl jsem pochybnosti o tom, zda změně vyhlášky předcházela dostatečná odborná debata. Navíc se zdá, že nebyli vůbec zapojeni ti, na které má změna dopad,“</i> doplnil Vít Alexander Schorm.&nbsp;</p>
<p>
<br>Proto spolu s ombudsmanem Stanislavem Křečkem podal připomínky ke změně vyhlášky. 
<i>„Navrhli jsme důsledné posouzení dopadů změny na děti i dospělé a případně žádáme navrácení výjimky u vybraných skupin pro pacientů s inkontinencí vysokého stupně,“</i> představil společné připomínky ombudsman Křeček.</p>
<p>
<br>Na základě připomínek ministerstvo vrátí výjimku pacientům s inkontinencí, kteří mají některá nervová onemocnění, jako je například dětská mozková obrna. Výjimka začne znovu platit na začátku příštího roku. Hrazená lázeňská léčba však nebude ani nadále dostupná pro pacienty s nemocemi ledvin a močového ústrojí a nervovými onemocněními, jako je roztroušená skleróza nebo Parkinsonova nemoc.</p>
<h4>
<br>Děti přicházejí o známé prostředí i vztahy s personálem</h4>
<p>
<br>Místo lázeňské péče mohou pacienti s vysokým stupněm inkontinence využít pobytu v odborných léčebných ústavech, které nabízejí intenzivnější rehabilitaci. Jiné prostředí ale ze zkušeností rodičů není vždy přínosem.
<br>
<br>
<i>„Děti si v mnoha případech utvořily silnou vazbu na konkrétní lázně, znaly se s personálem. Pro mnohé je jakákoliv změna velkou komplikací,“</i> doplnil Schorm. Doložil to příkladem matky, jejíž syn pravidelně navštěvoval lázně a díky kompenzaci plenami nenastal při jeho léčbě nikdy problém. Případ ukazuje, že lázně jsou připraveny tyto dětské pacienty léčit.
<br>&nbsp;</p>

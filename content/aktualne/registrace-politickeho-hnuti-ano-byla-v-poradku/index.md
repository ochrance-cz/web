---
title: "Registrace politického hnutí ANO byla v pořádku"
oldUrl: "src/www.ochrance.cz/aktualne/tiskove-zpravy-2013/registrace-politickeho-hnuti-ano-byla-v-poradku"
date: 2013-12-05
perex: "<p>Tento závěr vyslovil zástupce ombudsmana Stanislav Křeček, který se vůbec poprvé za dobu existence instituce veřejného ochránce práv zabýval stížností občana na postup Ministerstva vnitra při registraci politických stran a hnutí.</p>"
---

<!-- imported from the old website -->

<p><em>„Stanovy hnutí ANO vyhovují standardu vnitrostranické demokracie, jak ho vymezil Ústavní soud,“</em> konstatuje zástupce veřejného ochránce práv Stanislav Křeček po analýze stanov z pohledu právních předpisů i judikatury Ústavního soudu. Reaguje tak na podnět občana, který namítal, že stanovy hnutí ANO nejsou demokratické a hnutí nemá demokraticky ustanovené orgány. </p><p>Podle zástupce ombudsmana je odmítnutí registrace, pozastavení činnost nebo rozpuštění politické strany či hnutí až posledním a krajním prostředkem regulace svobodné soutěže politických stran, na níž stojí demokratická společnost. <em>„I když připouštím, že pravomoci předsednictva hnutí ANO jsou podle stanov značné, nejsou v rozporu s minimálními standardy demokratických principů, aby to ospravedlnilo mocenský zásah“</em> uzavírá zástupce ombudsmana Stanislav Křeček a dodává: <em>„Ministerstvo vnitra až dosud registrovalo 197 politických stran a hnutí. Ačkoli nemám k dispozici jejich stanovy a neznám okolnosti, za jakých byly ustanoveny jejich orgány, dovolím si s vysokou mírou pravděpodobnosti odhadnout, že stanovy hnutí ANO a ustanovení jeho orgánů nelze označit za nejméně demokratické ze všech 197 registrovaných.“</em></p><p>Zákony blíže neupravují požadavky kladené na demokratičnost stanov a demokratické ustavování orgánů politických stran a hnutí. Ani Ústava ČR, Listina základních práv a svobod, ani zákon o sdružování v politických stranách a hnutích neurčují, co se rozumí základními demokratickými principy. Za „minimální standard“ vnitrostranické demokracie je proto třeba, v souladu s judikaturou Ústavního soudu, považovat nejen přijetí demokratických stanov či demokratické ustanovení orgánů strany (statutární, rozhodčí a revizní orgány). Patří sem i respektování principu transparentnosti umožňující vnitřní i vnější kontrolu činnosti (tj. přístup veřejnosti k informacím ze strany), svobodná a demokratická vnitrostranická soutěž (při volbě vedení, výběru kandidátů apod.), zajištění legitimity přijímaných rozhodnutí (vycházející „ze spodu“ z široké členské základny aj. Těmto požadavků hnutí ANO podle zástupce ombudsmana vyhovuje, takže ministerstvu nelze vytýkat, že hnutí registrovalo.</p><p>V této souvislosti upozorňuje zástupce ombudsmana rovněž na fakt, že důležité je i skutečné jednání představitelů strany nebo hnutí. Jestliže hnutí ANO samo na celostátním sněmu vypustilo z původních stanov patrně nejproblematičtější ustanovení (hlasovací právo nečlenů), svědčí to podle zástupce ombudsmana o převažujících demokratických principech.</p>

---
title: Jeden byt, dvě různé domácnosti. Úřad práce to nevzal v potaz a vyplatil
  muži nižší doplatek na bydlení, ombudsman zajistil nápravu
date: 2025-12-04T09:55:00
vystupy:
  - tz
perex: <p>Příliš nízký se zdál muži doplatek na bydlení, který dostal od úřadu
  práce. I když si pronajímal pouze jeden pokoj, na zaplacení nákladů mu peníze
  nestačily. Požádal proto o pomoc ombudsmana, který odhalil chybu v postupu
  úředníků. Ti totiž nezohlednili jeden důležitý fakt. I když muž sdílí byt se
  svou spolubydlící, každý z&nbsp;nich vede oddělenou domácnost. &nbsp;</p>
attachments:
  - title: "Zpráva o šetření ombudsmana "
    file: https://eso.ochrance.cz/Nalezene/Edit/14094
---
<p>Nákupy či úklid každý sám za sebe &nbsp;– &nbsp;ač muž a žena sdíleli jeden byt, hospodařili zvlášť. Jazykem úřadů vedli dvě oddělené domácnosti. &nbsp;Nejde o zanedbatelný detail. Odvíjí se od něj výše doplatku na bydlení či tzv. 
<a href="https://www.ochrance.cz/letaky/superdavka/superdavka.pdf">superdávky</a> (nové dávky sociální pomoci). Přesvědčil se o tom i muž, který si v bytě své spolubydlící a zároveň „domácí“ pronajímal jeden z&nbsp;pokojů.&nbsp;</p>
<p>Když si na úřadu práce o doplatek požádal, dočkal se nižšího obnosu, než předpokládal. Částky stanovené jednotlivými rozhodnutími mu na úhradu bydlení nestačily. A tak se v jednom případě proti výši doplatku odvolal i na Ministerstvo práce a sociálních věcí. Neúspěšně. Obrátil se proto na ombudsmana Stanislava Křečka. Ten jeho případ prověřil a zjistil, že úředníci při výpočtu dávky chybovali.&nbsp;</p>
<p>
<i>„Úřad práce počítal s&nbsp;náklady na bydlení na jednu místnost v&nbsp;bytě. Místo toho však měl vzít v&nbsp;potaz náklady na celý byt a ty rovným dílem rozdělit mezi oba&nbsp;obyvatele. Muže tato chyba připravila o více než sedm a půl tisíce korun. Nakonec však úřad svůj omyl uznal a částku muži doplatil,"&nbsp;</i>sdělil
<i> </i>ombudsman
<i> </i>Stanislav
<i> </i>Křeček
<i>.</i></p>
<p>Skutečnost, že oba spolubydlící hospodaří samostatně, úřad práce dokonce ověřil přímo v&nbsp;jejich sdíleném bytě. Přesto pro výpočet doplatku mylně zvolil postup, jako by se jednalo o členy jedné domácnosti. Následky dopadly na muže tím citelněji, že se nacházel v nelehké finanční situaci – pobíral invalidní důchod a byl v evidenci úřadu práce.&nbsp;</p>
<blockquote>
<p>
<strong>Posuzují se příjmy a náklady všech lidí žijících v&nbsp;jednom bytě?</strong></p>
<p>Úřad práce počítá příjmy a náklady na bydlení všech tzv. společně posuzovaných osob. Mezi ně patří manžel (manželka), registrovaný partner (partnerka), děti a také další lidé, pokud s spolu bydlí a vedou společnou domácnost (společně hradí náklady na jídlo a bydlení).</p>
<p>Úřad práce je možné požádat, aby s některými lidmi a jejich příjmy už dál nepočítal.</p>
<p>Pak je ale potřeba prokázat, že</p>
<ul>
<li>daná osoba v&nbsp;domácnosti skutečně nebydlí (například doložit nájemní smlouvu k jinému bytu),</li>
<li>ačkoliv daná osoba v&nbsp;bytě bydlí, vede oddělenou domácnost (užívá oddělené místnosti, má oddělené potraviny apod.)</li></ul>
<p>&nbsp; &nbsp; &nbsp; &nbsp;! Nelze takto „vyloučit“ manžela/manželku nebo děti.</p></blockquote>
<blockquote>
<p>
<strong>Jak úřad práce určí náklady na bydlení, pokud člověk bydlí s dalšími lidmi, se kterými ale nevede společnou domácnost?</strong></p>
<p>Pokud člověk prokáže, že se spolubydlícími nevede společnou domácnost (neplatí tedy společně své náklady), započítá úřad práce do nákladů na bydlení jen podíl z celkových nákladů za byt (nebytový prostor nebo ubytovnu).&nbsp;</p></blockquote>
<blockquote>
<p>
<strong>Od 1. října 2025 se již doplatek na bydlení nově nepřiznává.</strong></p>
<p>Lidé, kteří jej mají, ho dostanou do prosince 2025. Pokud jej chtějí dostávat dál, musí do 31. prosince 2025 požádat o superdávku. Tehdy dostanou doplatek na bydlení i za leden až březen; za duben 2026 již dostanou superdávku (v květnu 2026).</p>
<p>Úřadu práce je potřeba dál dokládat příjmy a výdaje a hlásit další změny (např. počtu členů domácnosti). Podle toho se výše doplatku může měnit.</p>
<p>
<strong>Ten, kdo doplatek na bydlení dosud neměl, může požádat o superdávku.</strong></p></blockquote>
<blockquote>
<p>
<strong>Podrobnosti a další informace viz letáky ombudsmana:</strong></p>
<ul>
<li>„
<a href="•%09https:/www.ochrance.cz/letaky/doplatek-na-bydleni/doplatek-na-bydleni.pdf">Doplatek na bydlení</a>“ </li>
<li>„
<a href="https://www.ochrance.cz/letaky/superdavka/superdavka.pdf">Superdávka</a>“&nbsp;</li></ul></blockquote>

---
title: "Rozdílné zacházení v oblasti zaměstnání s osobou mladší 18 let není v rozporu s právními předpisy EU"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2014/rozdilne-zachazeni-v-oblasti-zamestnani-s-osobou-mladsi-18-let-neni-v-rozporu-s-pravnimi/"
date: 2014-02-10
perex: "<p>Ke konci roku 2013 dánský Nejvyšší soud rozhodl, že ustanovení v zákoně, které povoluje zvláštní režim pro osoby mladší osmnácti let upravený kolektivní smlouvou pro oblast zaměstnávání, odměňování a propuštění, není v rozporu s právem EU, jelikož je odůvodněn potřebou integrace těchto osob na trh práce.</p>"
---

<!-- imported from the old website -->

<p class="align-blok">Šestnáctiletý zaměstnanec provozu v supermarketu dostával výrazně nižší plat než jeho osmnáctiletí kolegové. Když tento zaměstnanec dosáhl věku 18 let, byl propuštěn, vzhledem k tomu, že v souladu s kolektivní smlouvou by měl mít nárok na vyšší mzdu. </p><p class="align-blok">Mezi stranami sporu panovala shoda nad tím, že supermarket v této oblasti jedná v souladu s kolektivní smlouvou. Strany se také shodly, že kolektivní smlouva byla v souladu s § 5a (5) zákona o zákazu diskriminace na trhu práce, který stanovuje, že <em>není vyloučeno ustanovení v kolektivní smlouvě, týkající se zvláštních pravidel pro odměňování osob mladších osmnácti let. Dále stanovuje, že zákaz diskriminace z důvodu věku v oblasti zaměstnávání, odměňování a propouštění se nevztahuje na zaměstnance do 18 let věku, vztahuje-li se na tento pracovní vztah kolektivní smlouva, kterou se stanoví zvláštní pravidla pro odměňování mladých zaměstnanců do osmnácti let.</em>  </p><p class="align-blok">Otázkou, kterou se zabýval dánský Nejvyšší soud, je, zda tato část zákona o zákazu diskriminace na trhu práce neporušuje právo EU tím, že jde nad povolený rámec čl. 6 (1) směrnice 2000/78/ES. </p><p class="align-blok">Nejvyšší soud rozhodl, že část 5a (5) neporušuje právní předpisy EU, jelikož je odůvodněna nezbytností zajistit integraci mladých lidí do 18 let na trhu práce, kdy by jejich zaměstnání bez tohoto systému bylo méně pravděpodobné. Možnost propustit osobu, jakmile dosáhne věku osmnácti let, shledává jako vhodný prostředek k dosažení cíle podporovat integraci mladých lidí na trhu práce. V této souvislosti Nejvyšší soud odkázal na vysvětlení supermarketu o tom, že jedna třetina z učňů v supermarketu byla předtím zaměstnána jako provozní pracovníci a že další pracovníci pokračovali v jejich zaměstnání v supermarketu poté, co dosáhli věku 18 let.</p><p>Shrnutí dánského případu je v angličtině dostupné <a title="Otevření do nového okna" href="http://www.non-discrimination.net/content/media/DK-46-Young%20employees%20-%20age.pdf" target="_blank">zde</a> . </p>

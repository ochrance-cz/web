---
title: Co chybí, aby mohli žít stejně jako ostatní? Zástupce ombudsmana
  zjišťoval, jak Česko naplňuje práva lidí s postižením
date: 2025-09-04T12:19:00
vystupy:
  - tz
perex: <p>V České republice stále existují překážky, které lidem s postižením
  brání žít podle svých představ – samostatně, důstojně&nbsp;a s rovnými
  příležitostmi. Vyplývá to z nového výzkumu zástupce ombudsmana, který
  zjišťoval, jak stát naplňuje sliby dané přijetím Úmluvy o právech osob se
  zdravotním postižením. Hodnocení ukazuje, že stát plní své povinnosti jen z
  38 %.</p>
attachments:
  - file: https://www.ochrance.cz/dokument/jak_cesko_plni_sve_povinnosti_z_umluvy_o_pravech_osob_se_zdravotnim_postizenim/analyza_s_vyuzitim_lidskopravnich_ukazatelu.pdf
    title: "Jak Česko plní své povinnosti z Úmluvy o právech osob se zdravotním
      postižením? "
  - file: https://www.ochrance.cz/dokument/jak_cesko_plni_sve_povinnosti_z_umluvy_o_pravech_osob_se_zdravotnim_postizenim/human_rights_indicators-based_analysis.pdf
    title: How Czechia Fulfils its Obligations under the Convection on the Rights of
      Persons with Disabilities
  - title: Jednoduchá verze shrnutí významu
    link: https://www.ochrance.cz/dokument/jak_cesko_plni_sve_povinnosti_z_umluvy_o_pravech_osob_se_zdravotnim_postizenim/jednoducha_verze_shrnuti_vyzkumu.pdf
  - title: Dodržuje Česko práva lidí s postižením? Shrnutí výzkumu ombudsmana v
      českém znakovém jazyce
    file: https://youtu.be/wFIGGA25QcE
---
<p>Výzkum poprvé zhodnotil naplňování práv lidí s postižením pomocí tzv. lidskoprávních ukazatelů. Ty umožňují zjistit, jak vypadá skutečný život lidí s postižením – nejen co říká zákon, ale co stát dělá a jaké to má dopady.&nbsp;</p>
<blockquote>
<p>
<strong>Co je lidskoprávní ukazatel?</strong></p>
<p>Konkrétní údaj nebo informace, která pomáhá zjistit, jak se v praxi dodržují lidská práva. Může jít například o to, zda máme kvalitní zákony potírající násilí na lidech s postižením, kolik úřadů sídlí v&nbsp;bezbariérových budovách či kolik lidí s&nbsp;postižením žije mimo zdi ústavů nebo psychiatrických nemocnic. Ukazatel umožňuje v čase sledovat nejen úspěchy, ale také oblasti, kde je třeba posílit ochranu práv jednotlivců a skupin obyvatel.</p></blockquote>
<p>Zástupce ombudsmana se v&nbsp;nejnovějším výzkumu zaměřil na čtyři oblasti: zákaz diskriminace, rovnost před zákonem, nezávislý způsob života a práci a zaměstnání. Nejlépe je na tom podle něj oblast antidiskriminace (49 %), nejhůře oblast rovnosti před zákonem (28 %), do které spadá i omezování svéprávnosti. Celkový výsledek 38 % ukazuje, že lidé s postižením stále u nás nemají stejné podmínky jako ostatní.&nbsp;</p>
<p>„
<i>Podobně jako v některých jiných zemích může i v České republice přetrvávat pocit, že lidé s postižením mají díky sociálním dávkám, speciálním školám a ústavům zajištěnou dostatečnou péči a nejsou znevýhodnění. Naše zjištění ale ukazují, že takový pohled zastírá skutečné výzvy. Úmluva, k jejímuž plnění jsme se zavázali, odmítá systém, který lidi s postižením odděluje od zbytku společnosti, nepodporuje jejich potenciál a rozhoduje za ně. Mnoho z nich by přitom chtělo žít jinak – samostatně a s rovnými příležitostmi</i>,“ sděluje zástupce ombudsmana Vít Alexander Schorm.</p>
<blockquote>
<p>
<strong>Co dělá stát v&nbsp;případě práv lidí s&nbsp;postižením jinak, než jak požaduje Úmluva?</strong></p>
<p>Stát například</p>
<ul>
<li>nechrání před všemi formami diskriminace, kterou lidé s&nbsp;postižením v&nbsp;životě zažívají,</li>
<li>nezajišťuje, aby se postupně snižoval počet lidí s omezenou svéprávností, za které rozhoduje opatrovník,</li>
<li>nesnaží se, aby více lidí s postižením opustilo velké ústavy a žilo s&nbsp;podporou služeb v&nbsp;běžné komunitě,</li>
<li>nemotivuje běžné zaměstnavatele, aby nabízeli pracovní příležitosti lidem s&nbsp;postižením, čímž výrazně stoupá jejich počet na chráněném trhu práce,</li>
<li>pravidelně nezjišťuje osobní zkušenosti lidí s&nbsp;postižením s&nbsp;diskriminací a nesbírá potřebné údaje pro vyhodnocení dopadů zákonů a dalších opatření na život lidí s&nbsp;postižením a jejich blízkých.</li></ul></blockquote>
<p>„
<i>Výzkum ukazuje, že bez jasného plánu, podpory služeb a důvěry ve schopnosti lidí s postižením se dál nepohneme. Ve zprávě nabízíme návrhy, které mohou přispět ke skutečné změně – k tomu, aby lidé s postižením mohli žít svobodněji, důstojněji a podle svého</i>,“ uvádí Romana Jakešová, vedoucí odboru ochrany práv osob se zdravotním postižením v&nbsp;kanceláři ombudsmana a dětského ombudsmana. Připomíná, že do přípravy výzkumu byl zapojen také poradní orgán ombudsmana, který je složen z&nbsp;lidí s&nbsp;postižením a organizací, které hájí jejich zájmy.</p>
<p>Ve zprávě zástupce ombudsmana doporučuje mimo jiné:</p>
<ul>
<li>připravit účinnější vládní strategii týkající se práv lidí s&nbsp;postižením pro období 2026–2030,</li>
<li>podpořit samostatné rozhodování lidí s postižením místo omezování svéprávnosti,</li>
<li>zajistit dostupné sociální služby v místě, kde chtějí lidé žít,</li>
<li>podporovat zaměstnávání lidí s postižením na běžném trhu práce,</li>
<li>sbírat spolehlivá data a pravidelně hodnotit, co se daří a co ne.</li></ul>
<p>Svými zjištěními zástupce ombudsmana symbolicky zve k rozhovoru zejména odpovědné státní instituce. Zpráva je zároveň podkladem, z níž bude zástupce ombudsmana vycházet při komunikaci s Výborem OSN pro práva osob se zdravotním postižením v Ženevě. Z výzkumné zprávy mohou rovněž čerpat organizace hájící práva a zájmy lidí s postižením a akademický sektor.</p>


{{< youtube"wFIGGA25QcE" >}}

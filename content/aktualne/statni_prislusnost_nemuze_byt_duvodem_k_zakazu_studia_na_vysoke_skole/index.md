---
title: Státní příslušnost nemůže být důvodem k zákazu studia na vysoké škole
date: 2025-04-08T08:22:00
vystupy:
  - tz
perex: <p>V&nbsp;souvislosti s&nbsp;právě probíhajícími přijímacími řízeními na
  vysoké školy ombudsman upozorňuje na to, že uchazeče nelze bezdůvodně odmítat
  jen na základě jejich státní příslušnosti. Ombudsman se totiž setkal s tím, že
  ruským a běloruským státním příslušníkům nebylo umožněno nastoupit ke studiu
  technických oborů na některých vysokých školách, a to i v&nbsp;letošním roce.
  Univerzity to odůvodňovaly mezinárodními sankcemi, které zakazují poskytování
  tzv. technické pomoci, která může za určitých okolností spočívat i
  v&nbsp;poskytnutí vysokoškolského vzdělání.</p>
attachments:
  - title: Zpráva ze šetření ombudsmana k přijímání Rusů a Bělorusů na vysoké školy
    file: https://eso.ochrance.cz/Nalezene/Edit/13450
---
<p>Mezinárodní sankce nezakazují vzdělávání všech Rusů a Bělorusů. Ze zákazu poskytování technické pomoci pro potenciální použití v Rusku a Bělorusku, obsaženého v&nbsp;mezinárodních sankcích vůči těmto státům, nevyplývá, že by české vysoké školy nemohly v&nbsp;technických oborech vzdělávat žádné Rusy a Bělorusy. 
<i>„Zákaz se uplatní pouze tehdy, když má vysoká škola přinejmenším důvodné podezření, že informace nabyté v&nbsp;kritickém studijním programu student použije v&nbsp;Rusku či Bělorusku. Státní příslušnost sama o sobě přitom nemůže být jediným důvodem pro takové podezření.&nbsp;Jinak by zákaz mohl bezdůvodně dopadnout například i na nevinné uchazeče o studium, kteří v&nbsp;České republice žijí již od narození nebo zde mají dlouhodobý pobyt,“&nbsp;</i>uvedl ombudsman Stanislav Křeček.</p>
<p>Na provádění mezinárodních sankcí v&nbsp;České republice dohlíží Finanční analytický úřad. 
<i>„Oceňuji, že Finanční analytický úřad s&nbsp;mými závěry souhlasil a přijal opatření, aby se podobná situace již neopakovala. Přesto jsem zaznamenal, že se někteří uchazeči se stejným problémem setkali i letos. Apeluji proto na vysoké školy, aby postupovaly dle správného výkladu mezinárodních sankcí. Pokud by se tak nedělo, dotčeným uchazečům doporučuji se proti rozhodnutí o nepřijetí bránit odvoláním a poté případně správní žalobou,“&nbsp;</i>uvedl ombudsman.</p>

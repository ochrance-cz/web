---
title: Chronický únavový syndrom mění životy lidí, přesto se o něm málo ví.
  Zástupce ombudsmana žádá Ministerstvo zdravotnictví, aby se onemocněním začalo
  zabývat
date: 2024-09-11T10:15:20.488Z
vystupy:
  - tz
perex: >
  <p>V&nbsp;České republice není dostatečné povědomí o chronickém únavovém
  syndromu (ME/CFS) ani mezi zdravotníky. Lidé s&nbsp;ME/CFS získávají diagnózu
  až s&nbsp;odstupem několika let od&nbsp;nástupu příznaků. Nemoc jim znemožňuje
  žít život, na který byli dosud zvyklí. Nezvládají práci nebo školu. Čelí
  nepochopení u svého okolí. Zástupce ombudsmana se proto obrátil na
  Ministerstvo zdravotnictví. Žádá ho, aby se situací lidí s&nbsp;ME/CFS začalo
  systematicky zabývat.</p>
attachments:
  - title: Doporučení veřejného ochránce práv
    file: https://www.ochrance.cz/uploads-import/ESO/Doporu%C4%8Den%C3%AD%2054-2024-OZP-PH-2%20final_001.pdf
  - file: https://www.ochrance.cz/aktualne/chronicky_unavovy_syndrom_meni_zivoty_lidi_presto_se_o_nem_malo_vi-_zastupce_ombudsmana_zada_ministerstvo_zdravotnictvi_aby_se_onemocnenim_zacalo_zabyvat/chronicky_unavovy_syndrom.pdf
    title: Leták s fakty o chronickém únavovém syndromu
---
<p>&bdquo;<em>Z&nbsp;veřejně dostupných zdrojů usuzuji, že se stát systematicky nevěnuje situaci lidí s&nbsp;ME/CFS a nesbírá o ní data.</em> <em>Situaci těchto lidí považuji za závažnou, přičemž stát dosud nepodnikl žádné kroky k&nbsp;jejímu zlepšení.</em> <em>Proto vydávám doporučení k&nbsp;podpoře naplňování jejich práv</em>,&ldquo; uvedl zástupce ombudsmana Vít Alexander Schorm. Doporučení má sloužit jako podklad pro další diskuzi s&nbsp;politiky, úřady a&nbsp;odborníky.</p>

<p>Odhaduje se, že v&nbsp;Česku může toto onemocnění mít&nbsp;až 76&nbsp;tisíc lidí. Týká se všech věkových skupin. Mezi pacienty převažují ženy. Lidé s velmi těžkou formou nemoci jsou trvale ležící a plně závislí na péči. Lidé s&nbsp;těžkou či středně závažnou formou onemocnění obvykle přestali pracovat nebo se vzdělávat a vykonávají nanejvýše drobné úkony. I při mírném průběhu lidé obvykle pracují pouze na zkrácený úvazek a přestali se účastnit volnočasových aktivit a společenského života. &bdquo;<em>Lidé s&nbsp;onemocněním ME/CFS musí zvládat mimořádně složitou situaci. Nachází se v dlouhodobé nejistotě, čelí nedůvěře okolí a potýkají se s výpadkem příjmů</em>,&ldquo; upozornil Schorm.</p>

<blockquote>
<p>Myalgická encefalomyelitida, případně chronický únavový syndrom (ME/CFS)<a href="#_ftn1">[1]</a> je chronické onemocnění, které může postihnout různé části těla či soustavy člověka. Mezinárodní klasifikace nemocí ho řadí mezi nemoci nervové soustavy (postvirový syndrom únavy).</p>

<p>Mezi příznaky patří podstatné snížení nebo zhoršení schopnosti vykonávat dosavadní aktivity, které provází výrazná únava. Lidé s&nbsp;tímto onemocněním cítí nevolnost po námaze a mívají poruchy spánku. Mívají také problémy s&nbsp;pamětí, soustředěním, rovnováhou, přecitlivělostí na světlo, zvuk nebo vůně, problémy s regulací tělesné teploty či udržování vzpřímeného držení těla. Dosud neexistuje žádný laboratorní test pro stanovení onemocnění ME/CFS. Lze jej diagnostikovat až po vyloučení jiných onemocnění s&nbsp;obdobnými příznaky.</p>
</blockquote>

<p>Téměř polovina lidí, kteří pociťují příznaky chronického únavového syndromu, diagnózu stále nemá stanovenu. Podle studie Nadačního fondu Neúnavní se 70&nbsp;% dotazovaných nikdy nesetkalo s&nbsp;lékařem, který má znalosti o onemocnění ME/CFS. Chybějící povědomí o nemoci může vést k&nbsp;pozdní nebo nesprávné diagnóze a&nbsp;doporučování nevhodné léčby. Neexistuje žádné pracoviště, které by se na toto onemocnění specializovalo.</p>

<p><img alt="chronicky_unavovy_syndrom_1_.png" src="https://www.ochrance.cz/aktualne/chronicky_unavovy_syndrom_meni_zivoty_lidi_presto_se_o_nem_malo_vi-_zastupce_ombudsmana_zada_ministerstvo_zdravotnictvi_aby_se_onemocnenim_zacalo_zabyvat/chronicky_unavovy_syndrom_1_.png" />(data pochází ze <a href="https://neunavni.cz/wp-content/uploads/2024/02/Studie-Situace-pacientu-s-ME_CFS-v-CR-2024.pdf">studie Neúnavní</a>)</p>

<p>Zástupce ombudsmana se obrátil na Ministerstvo zdravotnictví. Požádal ho,<strong> </strong>aby se situací lidí s&nbsp;ME/CFS začalo systematicky zabývat. &bdquo;<em>Ministerstvo by mělo přijmout opatření, která zajistí, aby byli lékaři informováni o tomto onemocnění a aby měli pacienti a jejich blízcí přístup k&nbsp;ověřeným a srozumitelným informacím. Je potřeba, aby vznikl doporučený diagnostický postup i postup léčby a vybudovala se specializovaná pracoviště pro diagnostiku a léčbu ME/CFS</em>,&ldquo;<em> </em>uvedl Vít Alexander Schorm.</p>

<p>&bdquo;<em>Nadační fond Neúnavní je velmi rád, že tíživé situaci pacientů s ME/CFS se dostává podpory ze strany Kanceláře ombudsmana. Současné nastavení systému a nízké povědomí v ČR vede k situacím, kdy pacient nenachází pochopení u svého lékaře, je mu nastavena nesprávná a škodlivá léčba a v kombinaci s nemožností dovolit si přestat vykonávat práci, se jeho zdravotní stav dlouhodobě a nenávratně zhorší. I proto existuje pouze velmi nízké procento lidí s ME/CFS, kteří se vrátí na alespoň 70 % úrovně aktivity v porovnání s dobou před onemocněním</em>,&ldquo; uvedl spoluzakladatel a předseda správní rady Nadačního fondu Neúnavní Petr Homolka.</p>

<p>Každý člověk má právo požívat nejvyšší dosažitelné úrovně fyzického a duševního zdraví. Česká republika se přijetím mezinárodních lidskoprávních úmluv, mimo jiné také Úmluvou OSN o právech osob se zdravotním postižením, zavázala k&nbsp;jejímu zajištění. Zdravotní služby musí být dostupné, přístupné, přijatelné a kvalitní. &bdquo;<em>Česká republika má rezervy v&nbsp;naplňování práva lidí s&nbsp;chronickým únavovým syndromem na zdraví podle článku 25 Úmluvy o právech o osobách se zdravotním postižením</em>,&ldquo; poukázal zástupce ombudsmana. Veřejný ochránce práv od roku 2018 monitoruje, jak Česká republika naplňuje práva lidí s postižením podle Úmluvy OSN o právech osob se zdravotním postižením.</p>

<p><strong>Dosavadní aktivity </strong></p>

<p>V únoru 2024 zveřejnil <a href="https://neunavni.cz/o-nas/">Nadační fond Neúnavní</a> <a href="https://neunavni.cz/wp-content/uploads/2024/02/Studie-Situace-pacientu-s-ME_CFS-v-CR-2024.pdf">studii o situaci lidí s ME/CFS v&nbsp;České republice</a>. Studie ukázala, že na diagnózu pacienti čekají roky a lékaři o ME/CFS nevědí. V&nbsp;reakci na tato zjištění vyzval Nadační fond Neúnavní Ministerstvo zdravotnictví a&nbsp;odborné lékařské společnosti, aby se zasadily o nápravu situace a vytvořily doporučený postup pro diagnostiku a léčbu ME/CFS.<strong> </strong><em>&bdquo;Důsledkem současného přehlížení lékařským systémem je následná izolace a v podstatě vyloučení ze společnosti. Pro NF Neúnavní je toto dlouhodobě nepřijatelné a již jsme opakovaně vyzvali zástupce českého rezortu zdravotnictví, aby Česká republika následovala vzor zahraničí, kde je ME/CFS již dlouhodobě uznáno jako samostatná diagnóza. Pacientům je poskytována péče, která jim dává naději na alespoň částečné zlepšení zdravotního stavu a návrat do normálního života</em>,&ldquo; vysvětlil Homolka.</p>

<p>O zlepšení situace lidí s&nbsp;ME/CFS v&nbsp;Česku usiloval od roku 2005 také <a href="https://me-cfs.eu/o-nas/">Klub pacientů s&nbsp;ME/CFS</a>. Od roku 2022 na <a href="https://me-cfs.eu/priprava-kdp-pro-me-cfs-zrusena-na-podnet-cls-jep/">podnět České lékařské společnosti JEP</a> má dosud <a href="https://me-cfs.eu/oznameni-klubu-pacientu-s-me-cfs-o-pozastaveni-cinnosti/">pozastavenou činnost</a>.</p>

<p>Na neuspokojivou situaci lidí s&nbsp;ME/CFS v&nbsp;členských státech Evropské unie upozornil Evropský parlament v roce 2020 <a href="https://www.europarl.europa.eu/doceo/document/TA-9-2020-0140_CS.html">usnesením o financování výzkumu onemocnění</a>. Mimo jiné v&nbsp;něm vyzval členské státy, aby urgentně přijaly účinné kroky k&nbsp;zajištění uznání ME/CFS a zahájily informační a&nbsp;osvětové kampaně mezi zdravotnickými pracovníky a&nbsp;veřejností.</p>

<p>Problematikou se bude zástupce ombudsmana dále zabývat například 19. září 2024 na kulatém stole v&nbsp;Poslanecké sněmovně na téma Vznik standardizované péče pro pacienty s ME/CFS. Akci pořádá zmocněnkyně vlády pro lidská práva Klára Šimáčková Laurenčíková, místopředsedkyně Poslanecké sněmovny Parlamentu ČR Olga Richterová a Nadační fond Neúnavní.<br />
&nbsp;</p>

<hr />
<p><a href="#_ftnref1"><strong><strong>[1]</strong></strong></a> &nbsp;&nbsp;&nbsp;&nbsp;&nbsp; Více informací o&nbsp;ME/CFS je dostupných například zde: <a href="https://neunavni.cz/o-nemoci-me-cfs/">neunavni.cz</a>, případně v&nbsp;anglickém jazyce zde: <a href="https://www.cdc.gov/me-cfs/about/index.html">cdc.gov</a>, <a href="https://www.cdc.gov/me-cfs/about/fast-facts-about-me-cfs.html">cdc.gov</a>, <a href="https://www.nhs.uk/conditions/chronic-fatigue-syndrome-cfs/">nhs.uk</a>.</p>

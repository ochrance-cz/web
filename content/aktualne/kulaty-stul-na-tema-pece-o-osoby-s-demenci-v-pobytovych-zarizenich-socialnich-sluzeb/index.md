---
title: "Kulatý stůl na téma péče o osoby s demencí v pobytových zařízeních sociálních služeb"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/kulaty-stul-na-tema-pece-o-osoby-s-demenci-v-pobytovych-zarizenich-socialnich-sluzeb/"
date: 2014-04-11
perex: "<p>Dne 28. 3. 2014 se v sídle veřejného ochránce práv uskutečnil kulatý stůl na téma „Doporučení ke zvýšení standardu péče o seniory v pobytových zařízeních sociálních služeb“.</p>"
---

<!-- imported from the old website -->

<p>Setkání pořádané ochránkyní navazovalo na sérii systematických návštěv domovů pro seniory a domovů se zvláštním režimem, které byly pracovníky Kanceláře veřejného ochránce práv provedeny v roce 2013. Jednalo se o 15 návštěv, přičemž pozornost byla zvlášť věnována péči o osoby s demencí. Cílem kulatého stolu byla prezentace standardů péče o osoby s demencí, jež byly průběžně formulovány v rámci zpráv z návštěv jednotlivých zařízení. Veřejná ochránkyně práv chtěla v návaznosti na formulované standardy slyšet hlas odborníků z praxe, aby se více dozvěděla o úskalích či výzvách, kterým v každodenní praxi čelí. Za tímto účelem byli na setkání přizváni jak zástupci navštívených zařízení, tak odborníci z České alzheimerovské společnosti a České asociace sester a další experti, s nimiž ochránkyně při provádění systematických návštěv dlouhodobě spolupracuje. </p><p>Pracovníci Kanceláře v rámci kulatého stolu prezentovali jednotlivé standardy a to v souvislosti se zákonným požadavkem na individuální přístup při poskytování péče a principem ochrany lidské důstojnosti osob s demencí. </p><p>K jednotlivým doporučením ochránce byla vedena diskuze. Doporučení tak byla konfrontována s praktickými poznatky ze strany ředitelů či odborníků v přímé péči a názory expertů ochránce. Obecná shoda panovala v tom, že není možné zajistit kvalitní péči osobám s demencí, aniž by byli v zařízeních zaměstnáni zdravotničtí pracovníci. V souvislosti s poskytováním stravy a prevencí malnutrice několikrát zaznělo, že je nezbytné, aby součástí mulitidisciplinárního týmu pečujícího o osoby s demencí byl také nutriční terapeut. Diskuze ukázala, že téma proplácení ošetřovatelské péče v pobytových zařízeních ze strany zdravotních pojišťoven představuje zcela zásadní problém, který vyžaduje systémovou úpravu, a že není v silách jednotlivých zařízení tento problém řešit. </p><p>Poznatky z kulatého stolu budou zúročeny v souhrnné zprávě z návštěv pobytových zařízení sociálních služeb pečujících o osoby s demencí, již ochránkyně vydá ve třetím čtvrtletí roku 2014.</p><p><img src="https://www.ochrance.cz/uploads/RTEmagicC_03_28_Pece-o-osoby-s-demenci.JPG.JPG" height="468" width="624" alt="" /></p>

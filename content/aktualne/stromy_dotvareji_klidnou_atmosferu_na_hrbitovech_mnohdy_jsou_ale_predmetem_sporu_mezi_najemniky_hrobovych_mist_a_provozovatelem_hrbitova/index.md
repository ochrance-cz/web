---
title: "Stromy dotvářejí klidnou atmosféru na hřbitovech, mnohdy jsou ale
  předmětem sporu mezi nájemníky hrobových míst a provozovatelem hřbitova "
date: 2022-11-02T13:04:51.437Z
vystupy:
  - tz
perex: >
  <p>Stromy k&nbsp;pohřebištím neodmyslitelně patří, jsou odpradávna vnímány
  jako symboly klidu, míru a&nbsp;pokoje, umocňují pietu míst, kde odpočívají
  ostatky našich blízkých. Zároveň jsou však častým předmětem stížností nájemců
  hrobových míst, protože poškozují pomníky a náhrobní desky svými kořeny či
  pádem větví.</p>
---
<p>Na ombudsmana se nedávno obrátil nájemce hrobového místa z&nbsp;důvodu poškození pomníku bouřkou vyvráceným stromem. Podle stěžovatele mohla za&nbsp;vzniklou škodu stará nemocná lípa, která praskla v&nbsp;místě dvojení. Správa pohřebiště ale spatřovala příčinu vzniku škody v&nbsp;přírodní události, takzvané vyšší moci a stěžovateli sdělila, že by si měl hrob pojistit. Ten ale namítl, že lípa nebyla v&nbsp;dobrém stavu, trpěla hnilobou, a proto se podle něj rozlomila. Podle něj správa hřbitova zanedbala své povinnosti, když se o zdravotní stav stromu nezajímala. A míní také, že lípy na hřbitov nepatří vůbec, jelikož mají křehké a měkké dřevo. Muž také poznamenal, že&nbsp;po&nbsp;poslední velké bouřce a pádu několika starých nemocných lip zůstala na&nbsp;hřbitově zkáza v&nbsp;podobě desítek zničených hrobů. I přesto však správa hřbitova dál lípy na&nbsp;hřbitově tvrdě hájí.</p>

<p>Podnět stěžovatele směřoval proti správě pohřebiště, což je příspěvková organizace města a&nbsp;nikoliv správní úřad, na&nbsp;který by se vztahovala působnost ombudsmana. Jinými slovy správa pohřebiště jedná v&nbsp;daném případě za&nbsp;vlastníka hřbitova a&nbsp;nikoliv z&nbsp;pozice úřadu, jehož postupem by se mohl zabývat. Ombudsman proto stěžovatele vyrozuměl, že mu řešení občanskoprávních sporů nepřísluší. A poradil mu, že&nbsp;důležitým důkazem v&nbsp;případném soudním sporu by byl znalecký posudek. Ten by objasnil, jaký byl v&nbsp;době pádu stromu jeho zdravotní stav, zda jej správce pohřebiště znal a průběžně monitoroval. V&nbsp;případném soudním řízení by mohl soud zvážit, zda vlastník stromu neporušil nějakou právní povinnost, v&nbsp;jejímž důsledku by mohl být za&nbsp;poškození pomníku odpovědný. K&nbsp;takovému posouzení však nemůže přistoupit ombudsman, ale výhradně soud.</p>

<h3><strong>Ombudsman a pohřebnictví</strong></h3>

<p>Vedle řešení stížností nájemců hrobových míst na&nbsp;poškozování pomníku či náhrobní desky stromy se nejčastěji lidé na&nbsp;ombudsmana obracejí s&nbsp;žádostí o&nbsp;radu či pomoc při&nbsp;řešení sporů o&nbsp;hrobové místo mezi příbuznými, případně s provozovatelem hřbitova. Spory mezi příbuznými zpravidla pramení z&nbsp;nedostatku informací o&nbsp;tom, jak hřbitovy fungují a&nbsp;jakým způsobem je upraveno užívání hrobových míst. Lidé si často neuvědomují, že&nbsp;výhradně nájemce hrobu je oprávněn do&nbsp;budoucna rozhodovat nejen o&nbsp;tom, jaká bude jeho výzdoba, ale také o&nbsp;jeho případném zrušení. Pozůstalí často zapomínají na&nbsp;povinnost informovat správu hřbitova o&nbsp;tom, že&nbsp;původní nájemce hrobového místa zemřel, včetně informace, na&nbsp;koho nájem hrobu přešel. Nezřídka jsou v&nbsp;hrobě uloženy ostatky členů širší rodiny a&nbsp;může tak nastat situace, kdy nájemce hrobového místa, který je členem pouze jedné části rodiny (může to být strýc, teta, neteř, bratranec) rozhodne o&nbsp;zrušení hrobu, aniž by to ostatním příbuzným předem oznámil. Tito příbuzní často až při&nbsp;návštěvě hřbitova u&nbsp;příležitosti svátku &bdquo;Dušiček&ldquo; zjistí, že&nbsp;byl hrob zrušen a&nbsp;náhrobek se jmény jejich předků byl odstraněn.</p>

<p>Mezi stížnostmi jsou také ty, které se týkají sociálních pohřbů, kdy pohřbení zajišťují obce, protože v&nbsp;zákonem stanovené 96 hodinové lhůtě od&nbsp;oznámení úmrtí nikdo nesjednal pohřbení. Příbuzní zemřelého často namítají, že je nikdo z&nbsp;úřadu ani od&nbsp;policie neinformoval o&nbsp;úmrtí jejich rodinného příslušníka a&nbsp;dodatečně žádají obec o&nbsp;vydání urny, aby mohli zpopelněné ostatky uložit do&nbsp;rodinného hrobu.</p>

<p>Další podněty se týkají například způsobu pohřbení, kdy pozůstalí chtějí splnit poslední vůli zemřelého být pohřben tak, že jeho popel bude vysypán do&nbsp;řeky (rybáři), uložen v&nbsp;lese (myslivci) nebo ve&nbsp;vinohradě (vinaři). Zákon o&nbsp;pohřebnictví uložení kremačního popela mimo veřejné pohřebiště nezakazuje, požaduje nicméně zachování piety a&nbsp;důstojnosti nakládání s&nbsp;lidskými ostatky.</p>

---
title: "Seriál ČT „Ochránce“ – 13. díl: Zdravotní péče"
oldUrl: "src/www.ochrance.cz/aktualne/tiskove-zpravy-2011/serial-ct-ochrance-13-dil-zdravotni-pece-1"
date: 2011-11-27
perex: "<p></p><p>S nespravedlností se můžete setkat v nemocnicích nebo u zdravotních pojišťoven. Stížnosti na ně řeší i ombudsman. Dívejte se na 13. díl seriálu Ochránce na ČT2 v úterý 29. 11. v 17:20 nebo ve středu 30. 11. v 9:35 hod.</p>"
---

<!-- imported from the old website -->

<p>Přestože se ochránce nemůže zabývat otázkou kvality a přiměřenosti poskytnuté lékařské péče, může pomoci v komunikaci s pojišťovnou či se zřizovatelem zdravotnického zařízení, pokud se dostatečně nezabývají stížností klienta či pacienta.</p><p>Karel Popp se po složitých životních peripetiích ocitl téměř až na dně společnosti. Před více než pěti lety podstoupil operaci kyčelního kloubu. Při ní ale došlo k nečekané zdravotní komplikaci. A úředně zdravotnické martyrium mohlo začít. K léčbě a zdravotnímu stavu byla zpracována odborná stanoviska, ale pan Popp s vyřízením své stížnosti nebyl spokojený. Ukázalo se, že závěry úřadů nezohlednily odborná stanoviska a nesprávně vyhodnotily podklady.</p><p>Jiřímu Köllnerovi v dubnu 2007 na ulici zkolabovala dcera. I přes rychlý převoz do nemocnice o necelý týden později zemřela. Příčinu smrti vidí její otec v nedostatečné nemocniční péči. A pochybení lékařů se snažil dokázat i s pomocí Kanceláře veřejného ochránce práv. Zástupkyně ombudsmana konstatovala, že úřady se stížnostmi pana Köllnera zabývaly nedostatečně a vyřídily je neúplně, aniž by se k některým otázkám vyjádřily. Nevyrovnaly se s některými nejasnostmi a nedokázaly srozumitelně a přesvědčivě vysvětlit svá rozhodnutí.</p><p>Stížnost na zdravotní pojišťovnu podala Jarmila Fialová, jejíž syn trpí vážnou psychickou poruchou &ndash; paranoidní schizofrenií. Ačkoli je nemocný v podstatě od narození, pojišťovna po něm před třemi lety začala vymáhat pojistné s tím, že není osobou, za kterou pojistné platí stát. Po zásahu zástupkyně ombudsmana si pojišťovna ověřila u České správy sociálního zabezpečení rozhodnutí o přiznání invalidního důchodu, zastavila vymáhání plateb a vrátila panu Fialovi částku, kterou už zaplatil.</p>

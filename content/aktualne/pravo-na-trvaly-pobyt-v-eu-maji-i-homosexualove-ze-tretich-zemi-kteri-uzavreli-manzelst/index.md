---
title: "Právo na trvalý pobyt v EU mají i homosexuálové ze třetích zemí, kteří uzavřeli manželství s osobami z EU, rozhodl Soudní dvůr EU."
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2018/pravo-na-trvaly-pobyt-v-eu-maji-i-homosexualove-ze-tretich-zemi-kteri-uzavreli-manzelst/"
date: 2018-07-23
perex: "<p>Rozhodnutí Soudního dvora se týká výhradně práva na pobyt v EU, který nesmí omezovat ani unijní státy neuznávající homosexuální sňatky.</p>"
---

<!-- imported from the old website -->

<p>Soudní dvůr EU projednával v květnu letošního roku případ vztahující se k trvalému pobytu na území Evropské unie. Případ se týkal rumunského občana Relu A. Comana, který v roce 2010 uzavřel v Bruselu sňatek s Američanem Robertem C. Hamiltonem. V roce 2012 požádali manželé rumunské úřady o sdělení, za jakých podmínek může pan Hamilton, jakožto americký občan, získat právo trvalého pobytu na území Rumunska. Svoji žádost založili na unijní směrnici z roku 2004 o právu občanů Unie a jejich rodinných příslušníků svobodně se pohybovat a pobývat na území EU. Uvedená směrnice opravňuje osobu v manželství s občanem či občankou EU k tomu, aby svého manžela či manželku doprovázela do jakéhokoli členského státu EU. Rumunské úřady ovšem odpověděly, že pan Hamilton může v Rumunsku pobývat maximálně tři měsíce. Podle úřadů totiž není považován za manžela pana Comana, jelikož Rumunsko neuznává sňatky osob stejného pohlaví. Manželé proto podali žalobu k rumunskému soudu s tím, že v souvislosti s právem na volný pohyb v Unii došlo v jejich případě k diskriminaci na základě sexuální orientace.</p> <p>Příslušný rumunský soud se obrátil na Soudní dvůr EU, se kterým národní soudy členských států EU konzultují výklad unijního práva. Soudní dvůr k tomuto případu konstatoval, že v rámci směrnice o právu na volný pohyb je uveden genderově neutrální pojem (v angličtině „spouse“, v českém překladu „choť“) označující osobu (muže i ženu) v manželském svazku s občanem či občankou Unie. Podle Soudního dvora tudíž tento pojem může zahrnovat i manžela či manželku stejného pohlaví. Členské státy tak mají povinnost pro účely přiznání práva na pobyt uznat homosexuální manželství. V opačném případě by podle Soudního dvora bylo narušeno právo občanů a občanek EU svobodně se pohybovat a pobývat v členských státech, protože mají právo na doprovod svého manžela či manželky. Soudní dvůr zdůraznil, že povinnost uznat homosexuální manželství se vztahuje výhradně pro účely přiznání práva k pobytu. Tato povinnost tedy nijak nezakládá nutnost úpravy institutu manželství mezi osobami stejného pohlaví ve vnitrostátním právu členských států.</p> <p>O tomto případu bude dále rozhodovat příslušný rumunský soud. Výše uvedené rozhodnutí Soudního dvora je však závazné pro soudy všech členských států EU, které se jím v podobných případech musejí řídit.</p> <p>Více informací například zde:</p> <p><a href="https://www.euractiv.com/section/freedom-of-thought/news/top-eu-court-rules-same-sex-partners-have-residence-rights/" target="_blank">freedom-of-thought/news/top-eu-court-rules-same-sex-partners-have-residence-rights/</a></p>

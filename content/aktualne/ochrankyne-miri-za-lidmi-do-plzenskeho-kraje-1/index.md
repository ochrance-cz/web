---
title: "Ochránkyně míří za lidmi do Plzeňského kraje"
vystupy:
  - tz
oldUrl: "/aktualne/tiskove-zpravy-2015/ochrankyne-miri-za-lidmi-do-plzenskeho-kraje-1"
date: 2015-10-01
perex: "<p>Ve středu 14. října budou mít lidé v Plzeňském kraji příležitost setkat se s veřejnou ochránkyní práv Annou Šabatovou. Lidé toho mohou využít k získání informací o tom, jak řešit některé životní situace, mohou přímo podat podnět k šetření, dozví se, s čím vším jim může ombudsman pomoci.</p>"
---

<!-- imported from the old website -->

<p>Návštěva začne ráno v Domově pro osoby se zdravotním Stod, kde se ochránkyně seznámí s prací personálu, podmínkami v domově a péčí o klienty.</p><p><strong>V 11:00 h bude za přítomnosti ochránkyně otevřen dočasný informační stánek na Krajském úřadě Plzeňského kraje</strong>. Až do 15:30 sem mohou lidé přicházet se svými problémy. Právníci Kanceláře veřejného ochránce práv jim budou vysvětlovat působnost a pravomoci ochránkyně a na místě s nimi také mohou sepsat či převzít podnět k šetření, tedy stížnost na úřady nebo na diskriminaci.</p><p>V průběhu dne <strong>se ochránkyně setká také se zástupci kraje a obcí</strong>. Neformálně budou hovořit o nejčastějších problémech, s nimiž se lidé na ochránkyni obracejí, ale také o potížích, které řeší úřady.</p><p>V dopoledních hodinách se uskuteční i speciální výukový program pro studenty vybrané střední školy. Studenti se budou moci zapojit do interaktivní hry, při níž budou řešit situace, které mohou potkat i je samotné. Dozví se víc o svých právech i právech druhých, o tom, jak se bránit při porušování práv, s čím jim může pomoci veřejná ochránkyně práv, kdy a jak se na ni obracet.</p><p>Návštěvu Plzeňského kraje zakončí večerní <strong>setkání ochránkyně s občany v Knihovně města Plzně od 17:00 h</strong>. Ti, kdo se ho zúčastní, se mohou těšit na krátké divadelní představení, které jim na reálném příběhu ukáže hlavní téma diskuze – co dělat, když se setkáte s diskriminací v zaměstnání. Účastníci večera se sami mohou do představení zapojovat se svými zkušenostmi a radami, jak problém řešit. Veřejná ochránkyně práv a její spolupracovníci pak lidem vysvětlí, jak mají postupovat, co říkají právní předpisy, jaké jsou možnosti ochránkyně pomoci při řešení těchto problémů apod. Prostor však bude i pro dotazy k dalším životním situacím a k vysvětlení, čím se ochránkyně může zabývat, s jakými problémy lidem pomáhá. Vstup na večerní setkání je volný.</p><p><img src="https://www.ochrance.cz/uploads/RTEmagicC_esf_eu_16.jpg.jpg" height="67" width="622" alt="" /></p>

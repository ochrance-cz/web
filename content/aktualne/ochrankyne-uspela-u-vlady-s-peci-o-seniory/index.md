---
title: "Ochránkyně uspěla u vlády s péčí o seniory"
oldUrl: "src/www.ochrance.cz/aktualne/tiskove-zpravy-2015/ochrankyne-uspela-u-vlady-s-peci-o-seniory"
date: 2015-10-06
perex: "<p>Na návrh veřejné ochránkyně práv Anny Šabatové uložila vláda ministryni práce a sociálních věcí, aby podnikla kroky k zajištění dostupnosti sociálních služeb pro seniory a nemocné. Vláda také přijala celkové doporučení ochránkyně na systematické řešení problematiky neregistrovaných zařízení sociálních služeb tak, aby stát garantoval, že senioři nebudou vystavováni špatnému zacházení.</p>"
---

<!-- imported from the old website -->

<p><em>„Za klíčový úspěch považuji, že vláda uložila ministryni, aby se spolu s obcemi a kraji zaměřila na aktivní vyhledávání lidí, kteří už jsou v neregistrovaném zařízení, nebo jim hrozí, že ho budou využívat, a vytvořila plán, jak řešit jejich situaci,“</em> hodnotí závěry jednání vlády veřejná ochránkyně práv a dodává: <em>„Oceňuji, že vláda souhlasila s aktivním přístupem. Jen tak je možné zjistit, jaká je poptávka po sociálních službách v jednotlivých regionech, a zajistit, že legální a kvalitní služby budou dostupné.“</em> Vláda totiž uložila ministryni práce a sociálních věcí, aby také do připravované Národní strategie rozvoje sociálních služeb na roky 2016-2020 zapracovala plán opatření k řešení dostupnosti služeb, aby se zabránilo dalšímu rozvoji neregistrovaných zařízení. Dalším členům vlády byla v této souvislosti uložena povinnost s ministryní práce spolupracovat v oblastech, které spadají do jejich gesce, tak, aby ministryně mohla plány rozvoje sociálních služeb formulovat co nejpřesněji.</p><p>Podle ochránkyně dala vláda svým postojem k jejím doporučením najevo, že si uvědomuje rizika špatného zacházení se zvlášť křehkými seniory v zařízeních, která poskytují sociální služby bez oprávnění, vyhýbají se kontrolám a nejsou nuceny dodržovat ani minimální standardy kvality péče. Aktivní vyhledávání ohrožených seniorů, zmapování dostupnosti sociálních služeb v regionech a následné doplnění chybějících legálních služeb je základem pro naplnění závazku státu garantovat důstojné stáří.</p><p>Materiály, s nimiž se ochránkyně obrátila na vládu, najdete <a href="https://www.ochrance.cz/zvlastni-opravneni/vlada-cr/2015-neregistrovana-zarizeni/">zde</a>.</p><p></p>

---
title: "Zmeškání lhůty pro nahlížení do spisu lze napravit po skončení nouzového stavu"
vystupy:
  - tz
oldUrl: "/aktualne2/aktualne/tiskove-zpravy-2020/zmeskani-lhuty-pro-nahlizeni-do-spisu-lze-napravit-po-skonceni-nouzoveho-stavu/"
date: 2020-05-12
perex: "<p>Pokud někdo v důsledku nařízených omezujících opatření nemůže ve stanovené lhůtě nahlédnout do spisu, má možnost své právo uplatnit po ukončení nouzového stavu. Nepřijde tím o možnost získat informace o aktuálním stavu správního řízení a zvolit pak účinný způsob ochrany svých práv a zájmů.</p>"
---

<!-- imported from the old website -->

<p>I za současného nouzového stavu mají lidé zachováno právo nahlížet do spisu včetně práva na pořízení kopie ze spisu či jeho části. Nahlížet je možné nejen do spisů v neukončených (běžících) správních řízení, ale i do spisů již pravomocně ukončených řízení. Obecně platí, že účastník správního řízení má vždy právo na to, aby mu správní orgán umožnil nahlédnout do spisu a pořídil mu kopie listin ze spisu. Jiné osoby tj. osoby, které nemají postavení účastníka řízení, mají právo nahlédnout a požadovat kopie ze spisu tehdy, pokud k nahlížení prokáží právní či jiný vážný důvod. Pokud úřad neumožní nahlédnutí, musí o tom rozhodnout usnesením o odepření nahlédnutí do spisu a usnesení žadateli oznámit (doručit je).  Proti usnesení o odepření nahlížení do spisu je možné se bránit odvoláním ve lhůtě 15 dnů ode dne oznámení usnesení.</p> <p>Výkonem tohoto práva nahlížet do spisu lze získat informace o aktuálním stavu konkrétního správního řízení, či další podstatné informace, které umožní následně zvolit účinný způsob ochrany svých práv a právem chráněných zájmů. </p> <p>Ombudsman upozorňuje, že i v době vyhlášeného nouzového stavu mají lidé právo nahlížet do spisu včetně práva na pořízení kopie ze spisu či jeho části. Pokud v důsledku nouzového stavu resp. opatření, které byla v souvislosti s nouzovým stavem nařízena, nemohou ve stanovené lhůtě učinit konkrétní procesní úkon např. nahlédnout do spisu nebo se odvolat proti usnesení o odepření nahlédnutí do spisu, mohou požádat o prominutí zmeškání úkonu. Žádost o prominutí zmeškání úkonu lze podat k správnímu úřadu <b>ve lhůtě 15 dnů ode dne ukončení nouzového stavu</b>. Současně s tím je ale třeba také učinit daný procesní úkon např. podat odvolání. Více informací k posuzování běhu lhůt a možnosti požádat o prominutí zmeškání úkonu lze nalézt <a href="https://www.mvcr.cz/clanek/stanovisko-ministerstva-vnitra-k-posuzovani-behu-lhut-v-oblasti-verejne-spravy-v-dobe-trvani-nouzoveho-stavu.aspx" target="_blank">na stránkách Ministerstva vnitra</a>.</p> <h5>Poskytnout lze i kopii projektové dokumentace</h5><p> Ombudsman se zejména v oblasti stavebního práva poměrně často setkává s otázkou, zda a v jakých případech je stavební úřad povinen poskytnout osobě, která o to požádá, kopii projektové dokumentace stavby. Zákonodárce již od roku 2007 do stavebního zákona zakotvil, že stavební úřad je oprávněn poskytnou kopii projektové dokumentace jen v případě, pokud žadatel předloží souhlas projektanta či vlastníka stavby. Ochránce dané ustanovení stavebního zákona kritizoval jako nadbytečné a omezující procesní práva osob. Ochránce dlouhodobě zastává právní názor, že kopii projektové dokumentace lze poskytnou, i když s tím vlastník stavby či projektant nesouhlasí. Stavební úřad tak může učinit a projektovou dokumentaci poskytnout, pokud tím nepřiměřeně nezasáhne do práv těchto osob. <a href="https://www.ochrance.cz/aktualne/tiskove-zpravy-2020/kopii-projektove-dokumentace-stavby-lze-poskytnout-i-bez-souhlasu-vlastnika/" target="_blank">Uvedený názor ochránce</a> posléze potvrdil i Nejvyšší správní soud. (ze dne 23. 7. 2019, čj. 2 As 256/2017-48, <a title="Otevření do nového okna" href="http://www.nssoud.cz/" target="_blank">www.nssoud.cz</a> ).  </p>

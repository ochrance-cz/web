---
title: "Každý šestý inzerát nabízející práci je diskriminační"
tags:
  - Tisková zpráva
oldUrl: "/aktualne/tiskove-zpravy-2011/kazdy-sesty-inzerat-nabizejici-praci-je-diskriminacni"
date: 2011-06-15
perex: "<p>Analýza 12 044 inzerátů zveřejněných v týdnu od 1. do 7. dubna 2011 na největším portálu s pracovní inzercí v ČR www.prace.cz  ukázala, že diskriminace není v nabídkách práce ojedinělá. Každý šestý inzerát obsahoval jeden nebo dokonce i více diskriminačních požadavků na uchazeče o zaměstnání. Mnozí zájemci, kteří splňují kvalifikační podmínky, jsou tak zaměstnavateli už dopředu vyloučeni z možnosti ucházet se o práci, což má vzhledem k významu práce v moderní společnosti vážné negativní důsledky.</p>"
---

<!-- imported from the old website -->

<p>Nejčastěji se v pracovní inzerci vyskytuje diskriminace z důvodu věku
 a pohlaví, objevují se však i inzeráty diskriminující zdravotně 
postižené nebo inzeráty diskriminační z důvodu státní příslušnosti 
či národnosti. Problematickým požadavkem je i doložení bezúhonnosti 
„čistým“ výpisem z rejstříku trestů. </p><p>Inzerát je nabídkou a sám 
o sobě nezakládá právní nárok na uzavření pracovní smlouvy. 
Zaměstnavatel sice inzerátem vyjadřuje úmysl obsadit volné pracovní 
místo, ale nic mu nebrání v tom, aby nakonec nepřijal žádného 
z uchazečů. I přes tuto relativní volnost však musí zaměstnavatel 
respektovat zásady pracovního práva, včetně rovného zacházení a zákazu 
diskriminace. Zákon o zaměstnanosti přímo zakazuje činit nabídky, které 
mají diskriminační charakter, a úřady práce mohou porušení zákazu 
trestat pokutou. Příkaz k rovnému zacházení při výběru zaměstnanců však 
není absolutní. Pokud existuje podstatný důvod, zejména povaha 
vykonávaného zaměstnání, nerovné zacházení není považováno 
za diskriminaci. Existují například profese (zejména umělecké nebo 
sportovní), pro jejichž výkon bude odmítnutí uchazeče určitého pohlaví 
oprávněné – například odmítnutí ženy do mužského pěveckého sboru. Pro 
jiné profese je zase nezbytné požadovat určitý minimální věk či odbornou
 praxi (např. minimální věk pro výkon některých ústavních a veřejných 
funkcí).</p><h3><b>Název profese v mužském rodě nemusí vadit</b></h3><p>Diskriminační je taková nabídka práce, která je určena pouze mužům nebo pouze ženám (např. <i>„hledáme muže na pozici technika“</i>).
 Uvedení názvu pracovní pozice v mužském rodě však samo o sobě 
diskriminaci nemusí představovat, protože mužský rod se v češtině 
používá pro souhrnné označení mužů i žen (např. formulace <i>„prezident republiky je hlavou státu“</i>
 v Ústavě ČR nevylučuje kandidaturu žen). Jestliže je však použit ženský
 rod, je nabídka práce určena pouze ženám a jedná se o diskriminaci 
(např. <i>„hledáme prodavačku, uklízečku, asistentku, kadeřnici…“</i>). </p><p>Pokud
 z inzerátu vyplývá, že je práce určena pouze mužům nebo pouze ženám, 
jedná se o přímou diskriminaci. Nezáleží přitom na tom, jak je nabídka 
formulována (např. <i>„pozice je vhodná pro ženy“</i>, <i>„hledáme muže na pozici…“</i>).
 Ani argument větší fyzické náročnosti práce nelze použít k obecnému 
vyloučení žen (s výjimkou ochrany těhotenství a mateřství) – není možné 
vyloučit ženy ze zaměstnání jen proto, že by měly být více chráněny 
proti rizikům, která se týkají stejně jak mužů, tak žen (např. práce 
v podzemí). Rozdílné zacházení je však přípustné tehdy, pokud to 
vyžaduje povaha nabízené práce a určité pohlaví je „nezbytným 
předpokladem“. Není například diskriminací, pokud inzerát hledá ženu 
na pozici modelky dámského prádla apod. Naopak hledání pouze ženy 
na propagaci zboží v obchodě je diskriminační, protože ženské pohlaví 
není „nezbytným předpokladem“ a tuto pozici může zastávat i muž.</p><h3><b>Nabídka „mladého kolektivu“ je skrytou diskriminací</b></h3><p>Obecný
 zákaz diskriminace předpokládá, že je nabídka práce určena uchazečům 
bez ohledu na věk. Jestliže z inzerátu vyplývá, že je hledán uchazeč 
určitého věku nebo do určitého věku, jedná se o přímou diskriminaci. 
Přípustné je rozdílné zacházení sloužící k ochraně osob mladších 18 let,
 vyžadující minimální věk či praxi pro zaměstnání, v němž je to 
nezbytné, nebo zaměstnání předpokládající dlouhé odborné vzdělávání, 
které uchazeč blížící se důchodovému věku už nemůže absolvovat.</p><p>Diskriminační nabídky omezují věk uchazečů bez ohledu na charakter práce a opodstatněnost takového požadavku: </p><ul><li>na pozici top manažera je hledán „mladý uchazeč“</li><li>na práci telefonního operátora je hledán uchazeč do 35 let (i starší by práci zvládl)</li><li>na
 pozici obchodního manažera je hledán uchazeč ve věku alespoň 20 let 
(tj. stanovení minimální věkové hranice – nic nebrání devatenáctiletému 
se stejným vzděláním tuto práci vykonávat)</li></ul><p>Diskriminace 
z důvodu věku může být skryta za požadavek minimální délky praxe 
(vyloučeni jsou tak např. čerství absolventi škol). Antidiskriminační 
zákon připouští rozdílné zacházení tehdy, pokud je odborná praxe 
nezbytná pro řádný výkon zaměstnání. Její délka však musí být přiměřená 
povaze práce. Například u lehkých manuálních a nekvalifikovaných prací 
je požadavek praxe nepřiměřený. Naopak u finančního ředitele bude 
požadavek praxe a zkušeností přiměřený. Je však jen minimum pracovních 
pozic, které by opodstatňovaly požadavek na desetiletou, patnáctiletou 
či ještě delší praxi v oboru.</p><p>Typickým inzertním obratem 
posledních let je nabídka práce „v mladém kolektivu“. Zaměstnavatel 
výslovně nevylučuje starší uchazeče a nepožaduje ani uchazeče mladšího 
věku, takže se nejedná o přímou diskriminaci. Z nabídky však vyplývá, 
že preferováni budou uchazeči mladší. Jedná se o nepřímou diskriminaci, 
protože takto formulovaná nabídka dopředu odradí část uchazečů vyššího 
věku. Navíc takový inzerát potvrzuje předsudek ve společnosti, že práce 
v kolektivu s vyšším věkovým průměrem nenabízí kvalitní a atraktivní 
pracovní uplatnění.</p><h3><b>Na rodinném stavu nezáleží</b></h3><p>Při
 rozhodování o přijetí uchazeče do zaměstnání nesmí hrát roli, jestli je
 ženatý/vdaná, má děti apod. Jednalo by se o porušení zákona 
o zaměstnanosti, které může pokutovat úřad práce. Problematické jsou 
proto inzeráty, které avizují upřednostnění některých uchazečů 
na základě jejich rodinných poměrů – např. přednostní přijímání 
ženatých/vdaných uchazečů na práci, pro jejíž výkon nemá rodinný stav 
vliv, tj. manželství či rodičovství není kvalifikací (např. práce <i>„vhodná pro maminky na mateřské“</i>, <i>„manželské nebo partnerské dvojice výhodou“</i>). </p><h3><b>Národnost a znalost českého jazyka</b></h3><p>Právo
 Evropské unie zaručuje volný pohyb pracovníků v EU a zakazuje 
diskriminaci na základě státní příslušnosti. Požadavek české národnosti 
je sice na státní příslušnosti nezávislý, ale odradí občany ČR jiné 
národnosti nebo cizince usazené na území ČR (např. <i>„hledá se vedoucí české národnosti“</i>). Z povahy věci se proto jedná o diskriminaci.</p><p>Požadavek
 znalosti určitého jazyka, a to i českého, je legitimní tam, kde tuto 
znalost vyžaduje povaha nabízené pracovní pozice (např. znalost češtiny 
na úrovni rodilého mluvčího u obchodního zástupce, tiskového mluvčího 
apod.). Komunikativní znalost češtiny bude oprávněně vyžadována u práce,
 kdy je nutná častá komunikace s ostatními zaměstnanci. Jsou však 
pracovní místa, na nichž lze vystačit s minimální znalostí jazyka 
(dělnické pozice apod.). Vyžadování nepřiměřené znalosti českého jazyka 
vzhledem k nabízené pracovní pozici může být nepřímou diskriminací 
z důvodu státní příslušnosti.</p><h3><b>Požadavek čistého výpisu z rejstříku trestů</b></h3><p>Ve
 více než 600 inzertních nabídkách se ochránce setkal s požadavkem 
na doložení bezúhonnosti výpisem z rejstříku trestů. V naprosté většině 
případů byl požadován čistý rejstřík. Ochránce v této souvislosti 
upozorňuje, že pokud není podmínka bezúhonnosti stanovena právním 
předpisem, musí být vždy zvažováno, zda je předložení výpisu z rejstříku
 trestů nezbytné a přiměřené. Jestliže je výpis vyžadován jako 
informace, která s uzavřením pracovního poměru bezprostředně nesouvisí, 
může jít o porušení zákoníku práce, popř. i zákona o zaměstnanosti. 
Požadování výpisu v neopodstatněných případech může být i porušením 
zákona o ochraně osobních údajů a může být sankcionováno Úřadem pro 
ochranu osobních údajů.</p><p>Vyžadování čistého výpisu z rejstříku 
trestů i pro nekvalifikované manuální práce je neadekvátní a negativně 
dopadá na odsouzené osoby, které se po výkonu trestu snaží získat 
zaměstnání. Významně tak stěžuje proces resocializace a prevenci 
recidivy.</p><p>Ochránce je toho názoru, že zaměstnavatel může vyžadovat
 výpis z rejstříku trestů, je-li to potřebné vzhledem k povaze práce. 
Pokud dospěje k závěru, že ano, měl by brát v úvahu i povahu trestného 
činu. Jestliže se uchazeč dopustil trestné činnosti nesouvisející 
s poptávanou prací, není přiměřené, aby byl odmítnut pouze na základě 
trestní minulosti. Je legitimní odmítnout osobu odsouzenou za týrání 
svěřené osoby např. na pozici vychovatele, či odsouzeného za majetkovou 
trestnou činnost na pozici pokladníka. Nepřijetí takové osoby 
např. na zahradnické práce je však nepřiměřené.</p><p><a title="Otevření do nového okna" href="http://ochrancedev.omegadesign.cz/diskriminace/doporuceni-ochrance/" target="_blank">Celý text výzkumu pracovní inzerce a doporučení k požadavku výpisu z rejstříku trestů.</a> </p>

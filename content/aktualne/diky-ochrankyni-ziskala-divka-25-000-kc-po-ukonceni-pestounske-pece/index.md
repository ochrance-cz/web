---
title: "Díky ochránkyni získala dívka 25 000 Kč po ukončení pěstounské péče"
tags:
  - Tisková zpráva
oldUrl: "/aktualne/tiskove-zpravy-2015/diky-ochrankyni-ziskala-divka-25-000-kc-po-ukonceni-pestounske-pece"
date: 2015-09-04
perex: "<p>Téměř v poslední chvíli se díky radě ochránkyně podařilo čerstvě plnoleté dívce získat příspěvek při ukončení pěstounské péče. Vyplacená částka 25 000 Kč se jí hodila, protože zrovna maturovala a mohla si tak z příspěvku zaplatit třeba přihlášky na vysoké školy.</p>"
---

<!-- imported from the old website -->

<p>Na ochránkyni se obrátila stěžovatelka z Olomouce, která se jako pěstounka starala o dceru své zemřelé kamarádky. Když dívka dosáhla plnoletosti, úřad práce přestal vyplácet pěstounské dávky a rodina se dostala do existenčních problémů. Stěžovatelka pobírá invalidní důchod a stará se ještě o dvě vlastní děti, na něž jejich otec neplatí výživné. </p><p>Ochránkyně poradila stěžovatelce, aby dívka požádala na úřadu práce o jednorázový příspěvek při ukončení pěstounské péče ve výši 25 000 Kč. Na ten má nárok každý, kdo byl ke dni dosažení zletilosti v pěstounské péči. Ochránkyně ji také upozornila, že lhůta pro podání žádosti je 1 rok od dosažení zletilosti a v jejich případě už se konec lhůty blíží. Pro jistotu pak stěžovatelce znovu připomněla, ať podání žádosti neodkládají, jinak dívka o příspěvek přijde.</p><p>Bylo to skutečně na poslední chvíli, do konce jednoroční lhůty zbývalo už jen pár dní, ale stěžovatelka se radou ochránkyně řídila a její svěřenkyně žádost podala. Úřad práce jí následně příspěvek při ukončení pěstounské péče ve výši 25 000 Kč přiznal.</p>

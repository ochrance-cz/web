---
title: "Soudní dvůr Evropské unie rozhodl o homofobním prohlášení patrona fotbalového klubu"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/soudni-dvur-evropske-unie-rozhodl-o-homofobnim-prohlaseni-patrona-fotbaloveho-klubu/"
date: 2013-06-18
perex: "<p>Soudní dvůr Evropské unie potvrdil, že se tzv. Rámcová směrnice vztahuje i na případy, kdy patron fotbalového klubu činí homofobní prohlášení ve spojitosti s náborem fotbalistů, ačkoliv nemá právní způsobilost zavazovat nebo zastupovat klub v oblasti zaměstnávání. Dále Soud potvrdil, že taková homofobní prohlášení mohou vést k přesunu důkazního břemene. V neposlední řadě Soud vyslovil názor, že pokud při přijímání nových hráčů došlo k diskriminaci na základě sexuální orientace, není v řízení po zaměstnavateli vyžadováno podání důkazu, jehož předložením by nutně bylo porušeno právo na respektování soukromého života. </p>"
---

<!-- imported from the old website -->

<p class="align-blok">Případ (C‑81/12) má svůj původ v Rumunsku. <a title="Otevření do nového okna" href="http://accept-romania.ro/en/" target="_blank">Nevládní organizace Asociaţia ACCEPT</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /> (dále jen „Accept“), která se zabývá podporou a ochranou práv lesbických žen, gayů, bisexuálů a transsexuálů, podala 3. března 2010 stížnost k <a title="Otevření do nového okna" href="http://www.cncd.org.ro/?language=en" target="_blank">Consiliul Naţional pentru Combaterea Discriminării</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /> (Národní rada pro boj proti diskriminaci, dále jen „CNCD“) proti G. Becalimu a SC Fotbal Club Steaua Bucuresti SA (dále jen „FC Steaua“), v níž poukazovala na porušení zásady rovného zacházení v oblasti přijímání do zaměstnání.</p><p class="align-blok">Na podporu své stížnosti Accept tvrdila, že v rámci rozhovoru o možném přestupu profesionálního fotbalisty X a v souvislosti s jeho údajnou sexuální orientací učinil G. Becali dne 13. února 2010 prohlášení, ze kterých vyplynulo, že by raději přijal juniorského hráče, než by zaměstnal fotbalistu prezentovaného jako homosexuála. Podle organizace Accept měly domněnky novinářů, potvrzené G. Becalim, že X je homosexuál, za následek neuzavření pracovní smlouvy s tímto hráčem. Tím se měl G. Becali dopustit přímé diskriminace na základě sexuální orientace, čímž porušil zásadu rovnosti v oblasti zaměstnávání a narušil důstojnost homosexuálních osob.</p><p class="align-blok">Dalším odpůrcem v řízení byl FC Steaua, fotbalový klub, kterému organizace  Accept vytýkala, že ačkoliv byla prohlášení G. Becaliho uveřejněna ve sdělovacích prostředcích, klub se od nich nikdy nedistancoval. Naopak advokát FC Steaua potvrdil, že se tato politika zaměstnávání hráčů na úrovni klubu uplatňuje, a to z toho důvodu, že „tým je jako rodina“ a že přítomnost homosexuála v týmu by „vytvořila napětí v týmu i v diváckých řadách“. Mimoto se Accept domnívala, že v době, kdy G. Becali učinil výše uvedená prohlášení, byl ještě akcionářem FC Steaua.</p><p class="align-blok">CNCD dne 13. října 2010 shledala, že situace nespadá do působnosti případného pracovního poměru. Prohlášení G. Becalliho dle ní nemohla být považována za prohlášení učiněná zaměstnavatelem nebo jeho právním zástupcem či osobou pověřenou náborem zaměstnanců, i když měl G. Becali ke dni dotyčných prohlášení postavení akcionáře FC Steaua. Nicméně konstatovala, že prohlášení G. Becaliho představují diskriminaci ve formě obtěžování a G. Becalimu uložila napomenutí, jež bylo v té době jedinou sankcí přicházející v úvahu; jelikož rozhodnutí CNCD bylo vydáno více než šest měsíců po dni, kdy nastaly rozhodné skutečnosti.</p><p class="align-blok">Accept proti uvedenému rozhodnutí CNCD podala žalobu k soudu, ve které se domáhala především zrušení tohoto rozhodnutí, dále toho, aby bylo shledáno, že dotčené skutečnosti spadají do pracovněprávní oblasti a že byla prokázána existence skutečností, které nasvědčují tomu, že došlo k diskriminaci, a konečně toho, aby byla namísto napomenutí uložena peněžitá sankce.</p><p class="align-blok">Dotčený soud následně přerušil řízení a položil Soudnímu dvoru Evropské unie (dále jen „Soud“) několik předběžných otázek. </p><p class="align-blok">Soud především uvedl, že samotná skutečnost, že uvedená homofobní prohlášení nepocházejí přímo od osoby mající právní způsobilost určovat politiku této společnosti v oblasti zaměstnávání, nutně nebrání tomu, aby mohla být v rámci řízení prokázána existence „skutečností nasvědčujících tomu, že došlo k diskriminaci“ ve smyslu čl. 10 odst. 1 tzv. Rámcové směrnice. Zaměstnavatel tak nemůže vyvrátit existenci skutečností nasvědčujících tomu, že uplatňuje diskriminační politiku v oblasti zaměstnávání tím, že se omezí na tvrzení, že homofobní prohlášení týkající se politiky v oblasti zaměstnávání pocházejí od osoby, která není právně způsobilá zavazovat ho v oblasti zaměstnávání, ačkoliv tato osoba vystupuje jako hlavní manažer klubu a je hromadnými sdělovacími prostředky a ve společnosti takto vnímána. Skutečnost, že se zaměstnavatel jasně nedistancoval od dotčených prohlášení, představuje okolnost, která může být při rozhodování ve věci zohledněna v rámci celkového posouzení skutkového stavu.</p><p class="align-blok">K problematice důkazního břemene Soud uvedl, že v obdobných případech mohou žalovaní popřít existenci porušení zásady rovného zacházení tím, že použitím jakýchkoli právních prostředků prokáží zejména to, že se jejich politika přijímání zakládá na kritériích nesouvisejících s diskriminací na základě sexuální orientace. K vyvrácení vyvratitelné domněnky není nutné, aby žalovaný zaměstnavatel prokázal, že osoby s určitou sexuální orientací byly v minulosti zaměstnány, jelikož takový požadavek může v určitých případech vést k porušení práva na respektování soukromého života. </p><p class="align-blok">Dále se Soud zabýval otázkou možného rozporu rumunského práva s předpisy EU. Článek 13 odst. 1 NV č. 2/2001 totiž stanoví, že není možné v případech diskriminace uložit pokutu po uplynutí promlčecí lhůty šesti měsíců ode dne, kdy nastaly rozhodné skutečnosti. To znamená, že po uplynutí uvedené lhůty je jedinou možnou sankcí napomenutí. Soud posuzoval soulad této právní úpravy s článkem 17 směrnice 2000/78, který ukládá členským státům stanovit systém sankcí za porušení vnitrostátních ustanovení přijatých k provedení této směrnice tak, aby sankce byly účinné, přiměřené a odrazující. Soud rozhodl, že je nutné čl. 17 směrnice 2000/78 vykládat v tom smyslu, že brání vnitrostátní právní úpravě, podle které lze v v případě shledání diskriminace na základě sexuální orientace uložit pouze napomenutí, jestliže na základě téže právní úpravy není taková diskriminace postihována za hmotněprávních a procesněprávních podmínek, které sankci propůjčují účinnou, přiměřenou a odrazující povahu. </p><p>Tisková zpráva v českém jazyce je dostupná <a title="Otevření do nového okna" href="http://curia.europa.eu/jcms/upload/docs/application/pdf/2013-04/cp130052cs.pdf" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />. </p><p>Celý text rozsudku v českém jazyce naleznete <a title="Otevření do nového okna" href="http://curia.europa.eu/juris/document/document.jsf?text=&amp;docid=136785&amp;pageIndex=0&amp;doclang=cs&amp;mode=lst&amp;dir=&amp;occ=first&amp;part=1&amp;cid=209640" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />.</p>

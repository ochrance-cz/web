---
title: "Rekordní rok 2008"
tags:
  - Tisková zpráva
oldUrl: "/aktualne/tiskove-zpravy-2009/rekordni-rok-2008"
date: 2009-01-14
perex: "<p></p><p>V průběhu roku 2008 se na ochránce obrátili občané se 7051 podněty, což je nejvíc za celou dobu existence institutu veřejného ochránce práv v České republice. Mezi přijatými podněty převažovaly stížnosti v záležitostech, jejichž řešení je v působnosti ochránce. Tento příznivý poměr – 56 % podnětů v působnosti proti 44 % směřujícím mimo působnost – je důkazem dobré informovanosti občanů o činnosti, působnosti a možnostech veřejného ochránce práv a svědčí také o vyšším právním povědomí českých občanů. V evropském srovnání zároveň poměr 56:44 představuje téměř unikát. Naprostá většina evropských ombudsmanů, dokonce i v zemích, kde institut ombudsmana existuje několik desetiletí, se totiž setkává s opačnou situací a v jejich agendě převažuje vyřizování stížností, které jsou mimo působnost a s nimiž ombudsmani nemohou občanům pomoci.</p>"
---

<!-- imported from the old website -->

<p class="Normln-web" style="TEXT-DECORATION: none">K meziročnímu nárůstu přijatých podnětů došlo ve všech oblastech práva a prvenství si dlouhodobě drží oblast sociálního zabezpečení. Počet stížností týkajících se této oblasti se v roce 2008 přiblížil tisícovce. Následuje problematika stavebnictví a regionálního rozvoje, zdravotnictví a také stížnosti týkající se vězeňství, práce policie a armády. Mezi stížnostmi mimo působnost ochránce zcela převažují civilněprávní záležitosti.</p><p class="Normln-web" style="TEXT-DECORATION: none">V uplynulém roce ochránce vyřídil 6969 podnětů, z nichž u 482 konstatoval pochybení na straně úřadů. Většina pochybení však byla napravena, ať již v samotném průběhu šetření nebo úřad přijal opatření, která ochránce navrhl po ukončení šetření. Pouze v sedmi případech se v roce 2008 nepodařilo ze strany příslušného úřadu dosáhnout odstranění nedostatků. V šesti případech byl ochránce nucen přistoupit k uložení sankcí a obrátil se na k nadřízenému úřadu, případně k ministerstvu, což nakonec ve všech případech vedlo k úspěchu. V jednom případě ochránce využil zvláštního oprávnění a inicioval legislativní změnu.</p><p class="Normln">Problematika sociálního zabezpečení představuje z hlediska činnosti ochránce největší objem přijímaných i vyřizovaných stížností. Není proto překvapením, že i „jubilejní“ sedmitisící přijatý podnět patří do této oblasti. Na ochránce se v něm obrátila stěžovatelka z Uherskohradišťska s námitkou, že pochybením pracovnice okresní správy sociálního zabezpečení přišla o výplatu vdovského důchodu za roky 1995 – 2005. Podle jejího odhadu tím přišla o více než čtvrt milionu korun.</p>

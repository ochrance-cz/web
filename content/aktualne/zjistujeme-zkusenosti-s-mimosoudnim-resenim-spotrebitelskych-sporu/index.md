---
title: "Zjišťujeme zkušenosti s mimosoudním řešením spotřebitelských sporů"
oldUrl: "src/www.ochrance.cz/aktualne/tiskove-zpravy-2016/zjistujeme-zkusenosti-s-mimosoudnim-resenim-spotrebitelskych-sporu"
date: 2016-11-07
perex: "<p>Zítra se v rámci kulatého stolu setkáme se zástupci subjektů, které mimosoudně řeší spotřebitelské spory (např. Finanční arbitr, ČTÚ, ČOI, Sdružení českých spotřebitelů, ERÚ aj.). Chceme zjistit, jaké jsou zkušenosti z praxe po prvním půlroce, kdy je možné spotřebitelské spory řešit i mimosoudně.</p>"
---

<!-- imported from the old website -->

<p>Dne 1. 2. 2016 nabyla účinnosti dlouho očekávaná právní úprava mimosoudního řešení sporů (tzv. ADR, z angl. Alternative Dispute Resolution). Ta v některých oblastech zcela nově umožňuje spotřebitelům řešit své spory s prodávajícími, týkající se kupní smlouvy nebo smlouvy o poskytování služeb, mimo soudní síň. Považujeme to za významný krok správným směrem. Zkušenosti z podnětů, s nimiž se lidé na ochránce obraceli, totiž potvrzovaly, že většina spotřebitelů se ani s oprávněnými nároky na soud neobrátí (z důvodu délky řízení, finančních nákladů atd.). Chyběla jim pak možnost domoci se spravedlnosti. Tu nyní mají v podobě mimosoudního řešení spotřebitelských sporů.</p> <p>Ke kulatému stolu dorazí do Kanceláře veřejného ochránce práv zástupci subjektů, které jsou zapojeny do systému mimosoudního řešení sporů. Diskutovat budou o svých zkušenostech s fungováním mimosoudního řešení spotřebitelských sporů a o případných problémech, s nimiž se setkali a které bude třeba v budoucnu řešit, aby byl tento systém skutečně efektivní, jednoduchou, rychlou a levnou alternativou pro řešení spotřebitelských sporů. Zajímá nás, jak často v uplynulém půl roce spotřebitelské spory řešili a zaměříme se i na to, jak je naplňována povinnost podnikatelů (prodejců) informovat spotřebitele o možnosti řešit případný spor mimosoudně. Cenné budou i zkušenosti dohledových orgánů, které na tuto informační povinnost dohlížejí, a jejich názor na obecnou míru informovanosti veřejnosti o tom, že spotřebitelské spory mohou řešit i mimosoudní cestou.</p><p> O poznatcích z kulatého stolu budeme následně informovat v samostatné tiskové zprávě. </p>

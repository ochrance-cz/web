---
title: Ústavní soud dal ombudsmanovi za pravdu a potvrdil, že výkon veřejného
  opatrovnictví je výkonem přenesené působnosti
date: 2024-09-27T08:42:45.415Z
vystupy:
  - tz
perex: >
  <p>Ústavní soud zrušil usnesení Nejvyššího správního soudu, podle kterého obce
  jako veřejní opatrovníci nevykonávají přenesenou působnost. Ombudsman se proti
  tomuto usnesení už v minulosti vymezil. Nyní se ombudsman prostřednictvím tzv.
  amicus curiae připojil k ústavní stížnosti původního žalobce proti tomuto
  rozhodnutí a požádal Ústavní soud, ať jej zruší jako protiústavní. Ústavní
  soud vyhověl. Ombudsmanovi tak nadále zůstává zachována pravomoc šetřit
  stížnosti lidí s postižením na veřejné opatrovníky (obce).</p>
attachments:
  - title: Nález Ústavního soudu
    file: https://www.usoud.cz/fileadmin/user_upload/Tiskova_mluvci/Publikovane_nalezy/2024/3-1951-21_AN.pdf
  - file: https://www.ochrance.cz/uploads-import/ESO/27-24-OZP-KL-1.pdf
    title: Vyjádření veřejného ochránce práv jako amici curiae
  - title: Informační leták Opatrovník
    file: https://www.ochrance.cz/letaky/opatrovnik/opatrovnik.pdf
---
<p>Ombudsman se už v&nbsp;minulosti vymezil proti usnesení Nejvyššího správního soudu (NSS), který v&nbsp;roce 2021 dovodil, že obce nevykonávají veřejné opatrovnictví v přenesené působnosti. Ombudsman &nbsp;navrhl, aby toto rozhodnutí NSS nebylo zveřejněno ve sbírce. Argumentoval, že se NSS odchýlil od ustálené judikatury i praxe veřejného opatrovnictví a fakticky popřel pravomoc ombudsmana dále šetřit stížnosti na veřejné opatrovnictví. NSS však přes jeho výhrady rozhodnutí ve sbírce uveřejnil.</p>

<p>Ombudsman se později prostřednictvím tzv. amicus curiae připojil k ústavní stížnosti původního žalobce proti tomuto rozhodnutí. Ombudsman požádal Ústavní soud, ať rozhodnutí zruší jako protiústavní. K jeho návrhu se připojilo také Ministerstvo vnitra a Ministerstvo spravedlnosti, které se ztotožnilo s&nbsp;argumentací ombudsmana. Ústavní soud stěžovateli i ombudsmanovi následně vyhověl. Ombudsmanovi tak nadále zůstává zachována pravomoc šetřit stížnosti lidí s postižením na veřejné opatrovníky (obce).</p>

<p>Ombudsman rozhodnutí Ústavního soudu vítá. &bdquo;<em>Pro životy a výkon základních práv opatrovanců je&nbsp; klíčové, aby bylo veřejné opatrovnictví vykonáváno řádně, předvídatelně a jednotně napříč obcemi a kraji. Dotyčný člověk si totiž veřejného opatrovníka nevybírá, ten mu &sbquo;připadne&lsquo; zpravidla podle místa jeho bydliště. Je proto dobře, že nám zůstala pravomoc šetřit stížnosti na veřejné opatrovníky. Tuto kompetenci má na starosti můj zástupce Vít Alexander Schorm</em>,&ldquo; uvedl ombudsman Stanislav Křeček.</p>

<p>S&nbsp;podobnou argumentací pracuje také Ústavní soud: &bdquo;<em>Přímo ústavní pořádek a ústavně zaručená práva zakládají pozitivní závazek státu zajistit osobám, jež nejsou schopny za sebe v plném rozsahu právně jednat, pomoc a podporu; nelze-li jejich situaci řešit jinak, může tato pomoc spočívat v ustanovení veřejného opatrovníka. Má-li stát závazek něco učinit, má k tomu zjevně i oprávnění (pravomoc a působnost).</em>&ldquo;</p>

<p>Ústavní soud též zdůraznil, že &bdquo;<em>Česká republika je na mezinárodní úrovni vázána i Úmluvou o právech osob se zdravotním postižením. Podle jejího čl. 12 odst. 3 je povinností států přijmout odpovídající opatření, aby umožnily osobám se zdravotním postižením přístup k asistenci, kterou mohou pro uplatnění své právní způsobilosti potřebovat</em>.&ldquo; Ombudsman je od roku 2018 orgánem pro monitorování této Úmluvy a dlouhodobě zdůrazňuje právě nutnost jejího naplňování, včetně komplexní úpravy opatrovnictví a podpůrných opatření pro dospělé.<a href="#_ftn1">[1]</a></p>

<blockquote>
<p>&nbsp;&bdquo;<em>Zákonodárce je oprávněn kombinovat soukromoprávní a veřejnoprávní metody regulace veřejného opatrovnictví. Není samo o sobě problematické, že primární úprava veřejného opatrovnictví je obsažena v soukromém právu (&hellip;). Souběžně s tím může být veřejné opatrovnictví vzhledem k výslovnému rozhodnutí zákonodárce pokládáno i za výkon přenesené působnosti; tato činnost obcí tak může podléhat kontrole ze strany správních orgánů, jakož i veřejného ochránce práv</em>,&ldquo; stojí v&nbsp;nálezu Ústavního soudu.</p>
</blockquote>

<p>Zprávy o šetření individuálních podnětů na postup veřejných opatrovníků ombudsman zveřejňuje v <a href="eso.ochrance.cz">Evidenci stanovisek ochránce</a>.</p>

<p>&nbsp;</p>

<hr />
<p><a href="#_ftnref1">[1]</a> Více informací například v&nbsp;legislativním doporučení, které je uvedeno na straně 16 ve <a href="https://www.ochrance.cz/dokument/zpravy_pro_poslaneckou_snemovnu_2023/vyrocni-zprava-2023.pdf">Výroční zprávě za rok 2023</a>.</p>

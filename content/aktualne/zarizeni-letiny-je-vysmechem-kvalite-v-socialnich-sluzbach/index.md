---
title: "Zařízení Letiny je výsměchem kvalitě v sociálních službách"
vystupy:
  - tz
oldUrl: "/aktualne2/aktualne/tiskove-zpravy-2015/zarizeni-letiny-je-vysmechem-kvalite-v-socialnich-sluzbach/"
date: 2015-02-25
perex: "<p>Činnost Sociálního a zdravotního centra Letiny by měla být neprodleně ukončena. Natolik jsou závažné zjištěné nedostatky i skutečnost, že vedení zařízení není schopno zajistit poskytování kvalitní péče. Situace v zařízení se navíc dále zhoršuje a klienti jsou dlouhodobě vystaveni špatnému zacházení. Takový stav nelze podle ochránkyně tolerovat.</p>"
---

<!-- imported from the old website -->

<p>V registrovaném zařízení sociálních služeb Letiny na Plzeňsku byly opakovaně v ročním odstupu provedeny dvě návštěvy a obě potvrdily špatné zacházení s klienty, naprosto tristní neodbornost personálu, ohrožení bezpečí, zdraví i života klientů, porušování zákonných povinností poskytovatele služeb, včetně faktu, že se zařízení obohacuje na úkor klientů, a celou řadu dalších závažných nedostatků.<em> „Ani přes naše doporučení a dokonce i pokutu od správních orgánů se podmínky v zařízení mezi první a druhou návštěvou nejen nezlepšily, ale v důsledku absolutní neodbornosti a neschopnosti vedení, se dokonce v mnohém zhoršily. Zařízení fakticky ani neprojevilo snahu zlepšit kvalitu života klientů. Podniklo zdánlivě nápravná, ale buď zcela formální či nesmyslná opatření pramenící z neodbornosti, jejichž zjevným cílem bylo pouze projít státními kontrolami, nikoli fakticky něco zlepšit,“</em> shrnuje hodnocení veřejná ochránkyně práv Anna Šabatová a dodává: <em>„Případ zařízení Letiny ukazuje také neefektivnost kontrol prováděných správními orgány, když zařízení s tak závažnými nedostatky a porušující právní předpisy dál funguje a dokonce má registraci k poskytování sociálních služeb.“</em> Ochránkyně v této souvislosti také upozorňuje, že o situaci v zařízení Letiny informoval krajský úřad i ministerstvo už její předchůdce JUDr. Varvařovský po první provedené návštěvě v roce 2013. Ochránkyně nyní konstatuje, že oba orgány státní správy vážnost problému podcenily.</p><p>Ochránkyně je přesvědčena, že jednání zařízení Letiny nelze tolerovat. Obrátila se proto na Krajský úřad Plzeňského kraje, jako registrující orgán, s výzvou, aby ji do 15 dnů informoval o tom, jaké kroky ke zjednání nápravy podnikne. Se stejným požadavkem se obrátila i na Ministerstvo práce a sociálních věcí. Česká republika se zavázala dodržovat Úmluvu o ochraně lidských práv a základních svobod, z níž pro stát plyne mj. závazek aktivně zajistit, že osoby nebudou vystaveny špatnému zacházení. Česká republika tedy nesmí tolerovat fakt, že v zařízení v Letinách jsou klienti špatnému zacházení vystaveni již několik let.</p><p>Zařízení Letiny se zaměřuje na klienty trpící syndromem demence, osoby se zdravotním postižením, klienty trpící schizofrenií či jinou duševní nemocí a přijímá i osoby s alkoholovou demencí. Celkem je zde ve třech budovách ubytováno 260 osob. Všechny skupiny klientů jsou smíchány dohromady, péče o ně se nijak neliší, nejsou naplňovány jejich specifické potřeby. Doporučení po první návštěvě oddělit jednotlivé skupiny a přizpůsobit jim podmínky i péči, nebylo dosud realizováno.</p><h3>Tristní neodbornost</h3><p>Nejzásadnější překážkou jakéhokoli skutečného zlepšení je přitom trvající absence odborného přístupu a odborného personálu, zejména však absence odbornosti na vedoucích pozicích. Vedoucí, ani vrchní sestra neznají základní zásady poskytování sociálních služeb a specifika péče o jednotlivé cílové skupiny klientů. Vedení zařízení zjevně ani nepochopilo některá doporučení týkající se standardů správné ošetřovatelské a sociální péče formulované ochráncem po první návštěvě provedení v roce 2013. V některých případech tak provedlo změny, které vedly k dalšímu zhoršení postavení klientů, k ještě většímu odklonu od individuálního přístupu, a fakticky jen demonstrují tristní neodbornost a neznalost. Zařízení například zamklo všem klientům osobní věci do skřínky na pokoji na klíč, neřešili přitom, že někteří klienti trpící demencí nejsou schopni klíč používat. Rovněž bylo plošně zakázáno používat postranice, a to i tehdy, pokud by hrozil pád z lůžka. Příkladem neodborného přístupu k osobám trpícím demencí je rozvěšení velkých plakátů s motivy cestování, které mají usnadnit orientaci v prostoru. Některé obrazy jsou přitom stejné a v budově se opakují na různých místech.</p><h3>Rezignace na důstojnost a soukromí</h3><p>Není respektována důstojnost klientů. V jedné z budov zařízení se po chodbách pohybovali klienti oblečeni pouze do pleny a horní části pyžama, někteří klienti byli v roztrhaném a špinavém erárním oblečení. Zaměstnanci Kanceláře veřejného ochránce práv byli svědky výměny pleny v jídelně, při níž byla klientka před ostatními ve spodní části těla nahá.</p><p>Sprchy stále nemají závěsy a při hygieně na lůžku nejsou používány mobilní zástěny, ačkoli to ochránce vytýkal už po návštěvě v roce 2013. Tehdy dokonce někteří klienti – muži i ženy dohromady – čekali nazí na chodbě před koupelnou, až na ně přijde řada s koupelí. Na některých toaletách není k dispozici toaletní papír, ten je umístěn pouze na centrální chodbě.</p><h3>Hrozba podvýživy a dehydratace</h3><p>Ačkoli někteří klienti prokazatelně trpí malnutricí, zařízení tento problém nijak neřeší a personál si není vědom rizik spojených s podvýživou. Není sledován příjem stravy klientů, sestry ani pečovatelé nemají jasné zadání týkající se nutriční péče. Přistupují k této otázce zcela laicky – „když nechtějí jíst, tak nejedí. Staří lidé jí obecně méně.“ Tento stav může spolu s celkově nedostatečnou péčí vést k ohrožení zdraví i života klientům. </p><p>Zařízení už sice má nutriční terapeutku, ale s jejími záznamy nikdo nepracuje, není propojena se zdravotnickým personálem, takže dopad na péči o klienty je nulový.</p><p>Pití je pro některé klienty velmi obtížně dostupné. Ani u klientů, kteří nejsou schopni se pitím sami obsloužit, nebo u klientů trpících demencí není příjem tekutin sledován. U nikoho se nevedou objektivní záznamy o množství vypitých tekutin, není stanoveno, kolik tekutin by měl který klient vypít a personál nemá v tomto směru žádné zadání. Tento stav byl kritizován už při první návštěvě zařízení v roce 2013.</p><p>Jídelníček je celkově nevhodný a nejde přitom jen o pestrost stravy, ale o jeho celkovou energetickou nedostatečnost. Není vytvořen ani jídelníček pro diabetiky, takže se pro všechny vaří stejné jídlo. Pro všechny klienty se používají pouze umělá sladidla, přestože mohou u některých klientů působit zdravotní obtíže. Pokud klienti potřebují upravenou stravu (mletou, mixovanou), jsou všechny složky smíchány dohromady (maso, příloha, omáčka).</p><h3>Nezodpovědná péče – riziko pro klienty</h3><p>Sociální péče není založena na znalosti klienta a individuálním přístupu. Práce personálu se řídí potřebou vše stihnout a formálně dodržet zákon. Souvisí to s tím, že personálu je nedostatek (na denní směně pečuje o 180 osob ve dvou spojených budovách průměrně 10 – 12 pracovníků, ve třetí budově, kde je ubytováno 80 osob, jsou přes den ve službě někdy jen 3 zaměstnanci). Klientům jsou sice vedeny individuální plány, ale pouze proto, že to zákon vyžaduje, na péči o klienty to nemá žádný vliv. Pečovatelé neznají diagnózy klientů, nerozlišují mezi fázemi demence či druhy schizofrenie, neorientují se v jejich specifických potřebách. Konkrétní pracovníci neodpovídají za konkrétní klienty, takže do některých pokojů možná za celý den personál nenahlédne a klientovi se nedostane potřebné pomoci, zvlášť když na pokojích nefunguje signalizace. </p><p>Absence funkční signalizace zvyšuje riziko pro klienty. Klient trvale upoutaný na lůžko nemá možnost přivolat personál. Jeden z klientů uvedl, že na pokoji opakovaně upadl, když chtěl dojít na toaletu a neměl jak se dovolat pomoci. Teď ze strachu z pádu raději používá pleny, i když jsou mu nepříjemné.</p><p>Klienti nejsou podporováni v samostatnosti, neprovádí se s nimi individuální aktivity. Klienti, kteří mají problémy s chůzí a nemohou se dostavit do společných prostor, se tak nemají možnost zúčastnit příležitostných programových aktivit. Typickým projevem většiny klientů je tedy apatie a nečinnost. Klienti jsou odkázáni na celodenní vysedávání v pokoji nebo v jídelně. Někteří uváděli, že by rádi chodili do společné jídelny, ale potřebovali by pomoc personálu, který nemají jak přivolat. Nadto je personálu nedostatek, takže ani není v silách zaměstnanců všem klientům dopomoc poskytnout.</p><p>Zařízení celkově nepracuje s bezpečností klientů, neřeší rizika pádů a jejich prevenci. Klienti mají nevhodnou obuv, která k pádům nejčastěji přispívá, na chodbách ani v koupelnách a na toaletách nejsou madla, chybí signalizační zařízení. Nepoužívají se výstražné panely pro varování před mokrou kluzkou podlahou, která byla příčinou řady pádů. Jedna z klientek sdělila, že poté co spadla na mokrých schodech, raději svůj pokoj vůbec neopouští. Rovněž byl zjištěn případ klientky, která má obtíže s chůzí, avšak je schopná sama dojít na WC. Přesto je ubytována desítky metrů od toalety.</p><p>Důkazem neodbornosti vedení je zákaz používání postranic. Namísto toho, aby zařízení individuálně vyhodnotilo riziko pádu s postele u konkrétních klientů, zakázalo postranice úplně.</p><p>Absurdní je rovněž nainstalování zámků na dveře pokojů, které lze uzamknout jen zevnitř. Klient tak stále nemá možnost zamknout si svůj pokoj, jde-li např. do jídelny. Zároveň personál nemá možnost dostat se dovnitř, pokud by se klient uzamkl a náhle se zhoršil jeho zdravotní stav.</p><p>Po kritice ochránce, kdy bylo při první návštěvě zjištěno, že klienti nesmí opustit zařízení a vycházky povolovala psychiatrička, zařízení zavedlo pravidlo, že ven smí všichni klienti, tedy i ti, kteří jsou neorientovaní kvůli syndromu demence. Individuálně se neřeší riziko a potřeba doprovodu. Personál nemá představu, kdo z klientů budovu opustil. Byl zjištěn případ klienta trpícího těžkým kognitivním deficitem, který opustil zařízení, a bylo po něm vyhlášeno celostátní pátrání. Klient byl nalezen až po 2 dnech v lese.</p><h3>Rizikové i nehygienické podávání léků</h3><p>Léky podává ve dvou spojených budovách zdravotní sestra z lékovek označených jmény. Musí si tedy pamatovat jména všech 180 klientů, aby léky správně vydala. V průběhu návštěvy zařízení bylo vypozorováno, že sestra má při výdeji léků na rukou modré gumové rukavice. Klientům jimi často sahá až do úst, aniž by si rukavice vyměňovala.</p><p>Při první návštěvě v roce 2013 bylo zjištěno mimořádně rizikové nakládání s tlumicími léky, které byly nezákonně používány k omezování klientů v pohybu. Zařízení tím spáchalo správní delikt a Úřad práce ČR mu po upozornění ochráncem následně udělil pokutu 60 000 Kč. Zařízení svou praxi změnilo tak, že u konkrétních klientů byly po domluvě s psychiatričkou předepsány tyto léky jako pravidelné. Namísto nastavení bezpečných a odborných postupů ošetřovatelské péče tak byly některým klientům dávky tlumivých léků zvýšeny na stálo.</p><h3>Nezákonné nakládání s financemi klientů</h3><p>Zákon o sociálních službách stanoví, že klientovi musí z jeho příjmů zůstat 15 %, a to i v případě, že by zbývajících 85 % příjmu nestačilo na plnou úhradu za ubytování a stravu. </p><p>Zařízení Letiny zákon nerespektuje. Stanovených 15 % klientovi ponechává na depozitním účtu, ale pokud jeho příjem na celkovou výši úhrady nestačí, rozdíl je mu z tohoto účtu postupně strháván. Ve skutečnosti tedy zařízení plní zákonnou povinnost je na oko. Z dokumentace zařízení vyplývá, že se takto postupuje u naprosté většiny klientů. Tato praxe je nezákonná a jde ze strany zařízení o nedůvodné obohacování.</p><p><a title="Otevření do nového okna" href="/uploads-importochrana_osob/ZARIZENI/Socialni_sluzby/26-2013-Letiny_1.pdf" target="_blank"><img alt="" src="https://test.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Zpráva z první návštěvy zařízení (2013)</a> (740.5 kB, Adobe Acrobat dokument)</p><p><a title="Otevření do nového okna" href="/uploads-importochrana_osob/ZARIZENI/Socialni_sluzby/21-2014-Letiny_2.pdf" target="_blank"><img alt="" src="https://test.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Zpráva z druhé návštěvy zařízení (2014)</a> (1.1 MB, Adobe Acrobat dokument)</p><p><a title="Otevření do nového okna" href="/uploads-importochrana_osob/ZARIZENI/Socialni_sluzby/TK_Letiny-web.ppt" target="_blank"> Fotografie z návštěv</a> (8.7 MB, MS PowerPoint)</p>

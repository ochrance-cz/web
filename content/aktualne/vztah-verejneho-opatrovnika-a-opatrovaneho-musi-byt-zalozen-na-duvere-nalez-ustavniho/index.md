---
title: "Vztah veřejného opatrovníka a opatrovaného musí být založen na důvěře (nález Ústavního soudu sp. zn. III. ÚS 3333/11)"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2013/vztah-verejneho-opatrovnika-a-opatrovaneho-musi-byt-zalozen-na-duvere-nalez-ustavniho/"
date: 2013-10-24
perex: "<p>Rozhodnutí Ústavního soudu sp. zn. III. ÚS 3333/11 ze dne 26. září 2013 se týká stěžovatele, který je omezen způsobilosti k právním úkonům a který se v řízeních před obecními soudy pokoušel dosáhnout změny osoby (veřejného) opatrovníka. Ústavní soud zrušil rozhodnutí krajského soudu, který nesprávně dovozoval, že soud nemá důvod změnit opatrovníka pouze na základě žádosti opatrovaného opřené o osobní neshody a vztah nedůvěry mezi opatrovaným a opatrovníkem.</p>"
---

<!-- imported from the old website -->

<p>Stěžovatel má omezenou způsobilost k právním úkonům tak, že není oprávněn disponovat s majetkovými hodnotami nad 1000 Kč, jakož i s finančními prostředky do 1000 Kč. Z tohoto důvodu mu byl ustanoven veřejný opatrovník – obec Těchobuz. Jménem obce jednala ve věcech opatrovnictví místostarostka obce paní Mgr. J. M. </p><p>Příběh začíná v roce 2010, kdy se stěžovatel, klient domova pro osoby se zdravotním postižením, dostal do konfliktu s jiným klientem. Paní Mgr. J. M. jednání stěžovatele vyhodnotila jako rizikové a bez dalšího podala na stěžovatele trestní oznámení (Policie následně věc předala k vyřízení v přestupkovém řízení, ve kterém stěžovatel potrestán nebyl). Poskytovatel sociální služby podpořil opatrovaného, který ztratil k místostarostce důvěru, aby se obrátil na okresní soud a žádal o změnu na pozici opatrovníka. Na to veřejný opatrovník dal soudu návrh na vydání předběžného opatření a umístění opatrovaného do psychiatrické léčebny, aniž by přitom byl například konzultován jeho psychiatr. Opatrovaný si pro řízení zvolil advokáta a navrhl jinou osobu opatrovníka.</p><p>Okresní soud nepřijal plnou moc opatrovaného pro advokátku, ale sám mu ji jmenoval jako zástupkyni pro řízení. Svým rozhodnutím žádosti opatrovaného vyhověl a ustanovil mu navrhovaného opatrovníka. Jinak rozhodl odvolací soud s tím, že nebyl narušen vztah důvěry mezi opatrovaným a opatrovníkem, ale toliko mezi opatrovaným a „vykonavatelkou opatrovnictví“, paní Mgr. J. M. Vzhledem k tomu, že paní Mgr. J. M. byla pouze jednatelkou obce ve věcech opatrovnictví, není podle názoru krajského soudu vyloučeno, aby obec pověřila jinou osobu k praktickému výkonu opatrovnické činnosti. </p><p>Poté, co se stěžovatel nedomohl práva u obecných soudů, přistoupil k podání ústavní stížnosti u soudu ústavního. Ve stížnosti namítal, že veřejný opatrovník, který mu byl ustanoven, jednal proti jeho zájmům, zejména tím, že na něj podal trestní oznámení, usiloval o jeho umístnění do psychiatrické léčebny, upřel mu právo na právní zastoupení a nepožádal o ustanovení kolizního opatrovníka, přestože jeho zájmy byly se zájmy opatrovníka v kolizi.</p><p>Ústavní soud konstatoval, že k omezení způsobilosti k právním úkonům dochází z rozhodnutí státu. Je to tedy stát, který nese plnou odpovědnost za to, že za trvání tohoto omezení se nijak nezhorší postavení či „kvalita“ právního jednání jednotlivce. Je tedy povinností státu zajistit, že omezená osoba bude zastupována kvalifikovanou osobou, a to při respektování  lidské důstojnosti a autonomie vůle. Tyto povinnosti se samozřejmě vztahují rovněž na výkon veřejného opatrovnictví obcí, neboť ta tak činí jménem státu v rámci své přenesené působnosti.</p><p>Funkci opatrovníka nemůže vykonávat ten, <em>kdo z důvodů soustavnější a dlouhodobější povahy má s opatrovaným protichůdné zájmy, takže je tu nebezpečí, že opatrovník nebude vůbec nebo po delší období způsobilý jednat jménem opatrovaného a hájit jeho práva a oprávněné zájmy</em> (usnesení Nejvyššího soudu ze dne 26. 5. 2011 sp. zn. 21 Cdo 3871/2010). K autonomii člověka byť s omezenou způsobilostí k právním úkonům soud vyslovil: <em>Autonomie musí být chráněna v zásadě vždy, ledaže by snad její realizace vedla k významným individuálním či společenským škodám vzešlým z iracionálních voleb</em>. Z lidské důstojnosti a autonomie vůle pak vyplývá požadavek, aby státní moc respektovala přání opatrovaného a nenutila jej strpět jako opatrovníka osobu, kterou z opodstatněných důvodů nechce a nesouhlasí s ní. Ústavní soud konstatuje, že vztah mezi opatrovníkem a opatrovaným musí být (objektivně) vztahem důvěry, jelikož jen tak může být naplněn účel opatrovnictví. </p><p>Ústavní soud v dané věci konstatoval, že krajský soud zcela potlačil respekt k autonomnímu projevu vůle stěžovatele, když změnu opatrovníka neumožnil. Navíc v tomto případě chyběla jakákoliv důvěra mezi stěžovatelem a opatrovníkem, proto nemohlo být účelu opatrovnictví za těchto podmínek dosaženo. Neobstojí ani argument krajského soudu, že není třeba měnit veřejného opatrovníka (obec), ale postačí změnit „vykonavatele opatrovnictví“. V situaci, kdy je výběr „vykonavatelů opatrovnictví“ omezený (typicky v malých obcích) a kompetentní orgány obce jsou nečinné, ztrácí opatrovaný důvěru k veřejnému opatrovníku jako celku, a k zajištění účelu opatrovnictví proto nepostačí pouhá změna vykonavatele opatrovnictví, nýbrž změna opatrovníka jako takového. Pokud existuje osoba, která zajišťuje určitou „blízkost“ k opatrovanému a je zárukou potřebné důvěry, měla by být opatrovníkem primárně ustanovena ona, a orgán místní správy nastoupit až subsidiárně – tedy v situaci, kdy žádná vhodnější osoba nepřichází v úvahu. S ohledem na výše uvedené ústavní soud konstatoval, že rozhodnutí krajského soudu o zamítnutí návrhu na změnu opatrovníka znamenalo zásah do řady ústavně zaručených práv stěžovatele (zejména práva na spravedlivý proces, respektování lidské důstojnosti a práva na soukromí). Rozhodnutí krajského soudu proto pro neústavnost zrušil.</p>

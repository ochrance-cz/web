---
title: "Pomohli jsme pěstounce získat celý rodičovský příspěvek, zastali jsme se
  jí na úřadu práce i u ministra "
date: 2024-01-30T09:54:17.937Z
vystupy:
  - tz
perex: >
  <p>Dlouhodobí pěstouni i osvojitelé mohou automaticky čerpat celý rodičovský
  příspěvek. Předtím se museli u Ministerstva práce a sociálních věcí odvoláním
  domáhat nároku na část příspěvku, kterou před nimi vyčerpal biologický rodič
  dítěte.</p>
attachments:
  - title: Zpráva o šetření 10410/2022/VOP
    file: https://eso.ochrance.cz/Nalezene/Edit/11542
---
<p>Obrátila se na nás dlouhodobá pěstounka, která pečuje o malého chlapce ve třetím stupni závislosti. Dozvěděla se, že jako pěstounka má nárok na celou částku rodičovského příspěvku, nikoliv pouze na zbytek, který nevyčerpali biologičtí rodiče dítěte. Kontaktovala proto úřad práce, aby jí navýšil měsíční dávku a stihla tak využít celou částku (300&nbsp;000 Kč) do čtyř let věku dítěte. Úřednice ji poučila, že nejprve musí pobírat část rodičovské, kterou nevyčerpala matka chlapce. Až poté se může u Ministerstva práce a sociálních věcí domáhat zbývající části příspěvku. Svěřený chlapec však oslavil krátce po obdržení dosud nevyčerpané části příspěvku čtyři roky, a tím paní skončil příjem rodičovské. Ze zbývající rodičovské tak získala jen necelou jednu měsíční splátku.</p>

<p>Šetřili jsme postup úřadu práce. A zjistili jsme, že úřad práce při poučení stěžovatelky postupoval podle závazného stanoviska Ministerstva práce a sociálních věcí. Obrátili jsme se proto na ministerstvo. Jsme rádi, že ministerstvo díky nám změnilo názor a umožnilo nově pečujícím osobám čerpat celou částku rodičovského příspěvku už od svěření dítěte do péče. Úřad práce po pokynu od ministerstva jednorázově doplatil pěstounce nedoplatek více než 120 tisíc korun. Díky nám tak paní získala celý rodičovský příspěvek 300 tisíc korun, na který měla nárok.</p>

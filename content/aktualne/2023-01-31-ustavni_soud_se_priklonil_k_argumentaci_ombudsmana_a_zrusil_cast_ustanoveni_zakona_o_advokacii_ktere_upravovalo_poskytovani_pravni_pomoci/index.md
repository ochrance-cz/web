---
title: "Ústavní soud se přiklonil k argumentaci ombudsmana a zrušil část
  ustanovení zákona o advokacii, které upravovalo poskytování právní pomoci "
date: 2023-01-31T16:00:30.440Z
vystupy:
  - tz
perex: >
  <p>Ústavní soud dnes zrušil část zákona o advokacii. Vyhověl tak návrhu
  Městského soudu v&nbsp;Praze, ke kterému se připojil i veřejný ochránce práv.
  Zrušená pasáž omezuje okruh lidí, kterým může Česká advokátní komora určit
  advokáta, pouze na žadatele, jejichž &bdquo;příjmové a majetkové poměry to
  odůvodňují&ldquo;. I podle Ústavního soudu tím bylo ohrožené právo lidí
  na&nbsp;přístup k&nbsp;soudu a právo na&nbsp;zajištění právní pomoci zaručené
  Listinou základních práv a svobod.</p>
attachments:
  - title: "Vyjádření ochránce pro Ústavní soud: sp. zn. 3/2022/SZD"
    file: https://eso.ochrance.cz/Nalezene/Edit/10112
  - title: Nález Ústavního soudu ze dne 31. 1. 2023, Pl. ÚS 44/21
    file: https://www.usoud.cz/aktualne/ustavni-soud-zrusil-cast-ustanoveni-zakona-o-advokacii-k-poskytnuti-pravni-pomoci-ze-strany-cak
---
<p>Dosud zákon řešil pouze přístup k právní pomoci pro nemajetné. Problém získat právní pomoc však mohou mít lidé i z jiných důvodů. Na to poukázal ve svém <a href="https://eso.ochrance.cz/Nalezene/Edit/10112">vyjádření pro Ústavní soud</a> i ombudsman. Například v&nbsp;případě menších měst či obcí může být pro lidi složité najít právního zástupce, který by nebyl ve&nbsp;střetu zájmů s&nbsp;ohledem na to, že poskytuje služby dané obci. Najít advokáta dostatečně rychle může být náročné například také u nelukrativních a právně složitých sporů nebo kontroverzních případů.</p>

<p><em>&bdquo;Jako veřejný ochránce práv se opakovaně setkávám s problémy mnoha právních laiků, kteří hledají pomoc v systému práva. Někteří z nich se na mě obracejí s věcmi mimo mou působnost a jediné, jak jim mohu pomoci, je odkázat je na pomoc právních profesionálů. Téma dostupné <a href="https://www.zakonyprolidi.cz/cs/1993-2#cl37">právní pomoci</a> &nbsp;je pro mě zcela zásadní, neboť bez ní je <a href="https://www.zakonyprolidi.cz/cs/1993-2#cl36">právo na přístup k soudu</a> výrazně oslabeno,&ldquo;</em> uvedl ombudsman ve vyjádření pro Ústavní soud.</p>

<p>Městský soud svůj návrh k Ústavnímu soudu podal poté, co řešil spor ženy s&nbsp;Českou advokátní komorou. Ta marně sháněla služby advokáta pro podání ústavní stížnosti v&nbsp;jiném případě. K&nbsp;tomu přitom advokáta mít musí. Její žádost o ustanovení advokáta Česká advokátní komora odmítla právě s&nbsp;odůvodněním, že nesplňuje podmínku příjmových a majetkových poměrů. Žena si advokáta mohla dovolit zaplatit, přesto zůstala bez právního zastoupení.</p>

<p>Po <a href="https://www.usoud.cz/aktualne/ustavni-soud-zrusil-cast-ustanoveni-zakona-o-advokacii-k-poskytnuti-pravni-pomoci-ze-strany-cak">nálezu Ústavního soudu</a> teď zákonodárce musí nejpozději do konce roku změnit zákon o advokacii tak, aby i na tyto případy pamatoval.</p>

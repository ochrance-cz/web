---
title: "Pracovali jste ve více zemích Evropské unie? Nezapomeňte to uvést v
  žádosti o důchod "
draft: true
date: 2022-05-09T13:31:24.156Z
vystupy:
  - tz
perex: >
  <p>Ročně se kvůli důchodům nebo dávkám &bdquo;s&nbsp;cizím prvkem&ldquo;
  obrátí na ombudsmana asi stovka stěžovatelů. Případy týkající se států EU
  přitom patří mezi ty nejlépe řešitelné &ndash; sociální právo Unie totiž
  migrujícím pracovníkům garantuje výhody podle vnitrostátní právní úpravy
  jejich státu, zároveň hlídá, aby lidé kvůli práci v&nbsp;cizině na dávku
  neztratili nárok, a v&nbsp;neposlední řadě zaručuje vyplácení dávek do jiného
  členského státu. Díky propojení v&nbsp;rámci Unie se také zjednodušila
  komunikace mezi úřady na různých stranách hranic.</p>
---
<p><em>&bdquo;Myšlenka na integraci Evropy poprvé zazněla před dvaasedmdesáti lety, 9. květen si proto připomínáme jako Den Evropy. Koordinace systémů sociálního zabezpečení je jedním z příjemných&nbsp;důsledků evropské spolupráce. My se v&nbsp;Kanceláři v&nbsp;této souvislosti setkáváme zejména se stížnostmi na důchody,&ldquo; </em>uvedl ombudsman Stanislav Křeček s&nbsp;tím, že lidem pracujícím během života ve více unijních státech stačí požádat o důchod pouze jednou, a to v&nbsp;zemi, kde mají bydliště. Musí pouze uvést všechny státy, kde byli důchodově pojištění. Pokud má žadatel potřebné doklady v&nbsp;některém z&nbsp;úředních jazyků EU, nemusí je překládat.</p>

<p>Doby pojištění se pak započítávají na základě potvrzení příslušné zahraniční instituce. <em>&bdquo;Důchodové instituce různých států jednají přímo mezi sebou, žadatel o důchod nemusí sám potvrzení o zahraničních dobách obstarávat. Do příslušného formuláře pouze uvede, v&nbsp;jakých obdobích byl pojištěn v&nbsp;jiném členském státě a z&nbsp;jakého důvodu. Tento formulář Česká správa sociálního zabezpečení přeposílá zahraničním institucím,&ldquo; </em>přibližuje právnička Jitka Černá, která se v&nbsp;Kanceláři ombudsmana tématu mezinárodních důchodů věnuje. Každý stát rozhoduje o důchodu podle svých předpisů, musí ale přihlédnout k&nbsp;době pojištění z&nbsp;ostatních členských zemí.</p>

<p><em>&nbsp;&bdquo;Následný důchod pak úředníci ve státě, kde člověk o dávku žádal, vypočítají dvěma způsoby: první je takzvaný solo důchod spočítaný pouze z&nbsp;dob pojištění na jeho území, druhý je pak takzvaný dílčí důchod, při jehož výpočtu přihlédnou ke všem dobám pojištění ve všech státech. Tyto dva důchody se porovnají a vyšší z&nbsp;nich se přizná žadateli. Výdělky se započítávají vždy pouze v&nbsp;té zemi, kde je žadatel získal. Za doby pojištění v jiných státech se při výpočtu dosazují takzvané průměrné indexované výdělky, tedy fiktivní průměrné výdělky vypočítané z výdělků pojištěnce v daném státě,&ldquo; </em>zjednodušuje náročný způsob výpočtu důchodu Černá a dodává, že podobné řízení o přiznání důchodu obvykle trvá delší dobu. Pokud lidé mají podezření, že dochází k&nbsp;průtahům, a nejsou schopní situaci vyřešit přímo s&nbsp;danou institucí, mohou podat podnět ombudsmanovi. V&nbsp;případě průtahů u zahraniční instituce se pak mohou obrátit na zahraničního ombudsmana nebo síť <a href="https://ec.europa.eu/solvit/index_cs.htm">SOLVIT</a>, která pomáhá lidem v EU řešit problémy s jejich&nbsp;právy.</p>

<p>Podobně mohou lidé postupovat, pokud nesouhlasí s&nbsp;rozhodnutím o nepřiznání důchodu či s&nbsp;jeho výší.&nbsp; Na ombudsmana v&nbsp;domovském státě či toho zahraničního se mohou obracet poté, co vyčerpají dostupné opravné prostředky. Námitky proti rozhodnutí mohou podat opět prostřednictvím instituce v&nbsp;zemi, kde o důchod žádali, v&nbsp;Česku jde o Českou správu sociálního zabezpečení, ta je přepošle zahraničním partnerům.</p>

<p>Pro výplatu důchodu do zahraničí požadují státy opakované zasílání úředně ověřeného potvrzení o žití. Chtějí tím předejít odeslání důchodu zemřelému a vzniku přeplatku na důchodu, který by složitě vymáhaly zpět. Za ověření podpisu na potvrzení o žití pro jiné členské státy musejí důchodci v ČR na krajských a obecních úřadech platit správní poplatek. Okresní správy sociálního zabezpečení potvrzují žití zdarma. Jde sice o platbu v&nbsp;řádu několika desítek korun, za dobu vyplácení důchodu ale mohou výdaje na opakované ověřování vyšplhat na několik tisíc. Ombudsman proto aktuálně jedná s&nbsp;Ministerstvem vnitra, Ministerstvem financí a Ministerstvem práce a sociálních věcí, aby lidé nemuseli poplatek za ověření podpisu na potvrzení o žití platit.</p>

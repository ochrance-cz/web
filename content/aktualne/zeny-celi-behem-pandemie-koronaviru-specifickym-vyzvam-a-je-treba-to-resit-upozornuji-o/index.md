---
title: "Ženy čelí během pandemie koronaviru specifickým výzvám a je třeba to řešit, upozorňují organizace"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2020/zeny-celi-behem-pandemie-koronaviru-specifickym-vyzvam-a-je-treba-to-resit-upozornuji-o/"
date: 2020-04-27
perex: "<p>Britské lidskoprávní organizace vyzývají, aby vládní opatření v reakci na pandemii koronaviru zohledňovala zranitelné skupiny a reflektovala specifickou situaci žen.</p>"
---

<!-- imported from the old website -->

<p>Britské lidskoprávní organizace (např. Equality and Human Rights Commission, The Fawcett Society. Women´s Aid a další) připomínají, že současná pandemie koronaviru se sice dotýká životů nás všech, nicméně na každého člověka dopadá jinak. Mimořádná opatření mohou mít totiž specifický dopad na obzvlášť zranitelné skupiny, které jsou už i tak znevýhodněny, například lidé s postižením, mladí lidé z etnických menšin vykonávající dočasné práce nebo ženy, které jsou zejména v této době vystaveny nejrůznějším výzvám a jsou tak pod daleko větším tlakem. Podle organizací totiž nesou primární odpovědnost za péči o děti a jiné závislé příbuzné stále především ženy. Potřeba této neplacené a zásadní práce nyní podle organizací ještě vzroste, jelikož jsou uzavírány školy a předškolní zařízení. Některé organizace upozorňují, že v důsledku toho budou ženy nuceny krátit svoje pracovní úvazky nebo se zaměstnání vzdát, což zvrátí dosavadní pokrok v genderové rovnosti v této oblasti. Jsou to totiž především ženy-matky, které za současné situace čelí výpovědi nebo si musí vzít neplacené volno kvůli péči o děti. </p> <p>Mnoho žen se také nachází v přední linii boje proti pandemii, protože vykonávají nezbytná povolání, např. zdravotní sestry, pečovatelky či pokladní v obchodech, přičemž tato povolání jsou obvykle hůře placená a málo stabilní. Organizace také očekávají vzestup domácího násilí, kdy ženy kvůli karanténě zůstanou uvězněny v domovech se svými partnery, kteří je týrají. </p> <p>Organizace proto vyzývají britskou vládu, aby v reakci na pandemii koronaviru zohledňovala zranitelné skupiny obyvatel, aby nedocházelo k jejich dalšímu znevýhodňování. K dosavadní pomoci státu mají určité výhrady některé ženské organizace, podle kterých vláda specifické výzvy týkající se žen nezohledňuje dostatečně. Podle těchto organizací je proto potřeba, aby v rámci řešení dopadů pandemie byla ženám a dívkám věnována dostatečná pozornost a vláda jejich potřeby reflektovala. </p> <p> </p> <p>Podrobnější informace zde:</p> <p><a href="https://www.equalityhumanrights.com/en/our-work/news/human-rights-and-equality-considerations-responding-coronavirus-pandemic" target="_blank">https://www.equalityhumanrights.com/en/our-work/news/human-rights-and-equality-considerations-responding-coronavirus-pandemic</a></p> <p><a href="https://www.fawcettsociety.org.uk/news/coronavirus-joint-call-womens-visibility-uk-response" target="_blank">https://www.fawcettsociety.org.uk/news/coronavirus-joint-call-womens-visibility-uk-response</a></p>

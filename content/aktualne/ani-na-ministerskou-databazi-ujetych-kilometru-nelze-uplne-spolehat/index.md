---
title: "Ani na ministerskou databázi ujetých kilometrů nelze úplně spoléhat"
vystupy:
  - tz
oldUrl: "/aktualne/tiskove-zpravy-2016/ani-na-ministerskou-databazi-ujetych-kilometru-nelze-uplne-spolehat"
date: 2016-03-02
perex: "<p>Zástupce ombudsmanky požádal Ministerstvo dopravy, aby co nejdříve zajistilo spolehlivost údajů v databázi www.kontrolatachometru.cz a umožnilo opravovat prokazatelně chybné informace nebo je alespoň označovat jako chybné.</p>"
---

<!-- imported from the old website -->

<p><i>„Manipulace s počtem ujetých kilometrů na tachometrech je dlouhodobě vážným a diskutovaným tématem. Pokud tedy má kupujícím i prodávajícím pomáhat databáze provozovaná ministerstvem, měly by v ní být správné údaje, nikoli omyly a chyby těch, kdo údaje do databáze zapisují,“</i> konstatuje zástupce ombudsmanky Stanislav Křeček poté, co šetřením zjistil, že elektronický systém ministerstva vůbec neumožňuje opravovat případné chyby. Údaje v databázi tak nemusí vždy odrážet skutečně zjištěný stav tachometru.</p> <p>Šetření inicioval stěžovatel, který v roce 2010 absolvoval se svým vozidlem STK. Technik udělal při zapisování stavu tachometru chybu, zaměnil dvě číslice a chybný údaj zapsal i do elektronického systému. Auto tak mělo „oficiálně“ najeto o 80 000 km víc než ve skutečnosti (namísto 119 004 je v systému údaj 199 004). Stěžovatel si chyby všiml při předání protokolu o technické prohlídce a ihned na ni upozornil. Technik chybu opravil v protokolu, ale nikoli v elektronickém systému, protože ten opravy neumožňuje. Stěžovatel se obracel i na Ministerstvo dopravy, ale bez úspěchu. V současné době tedy u jeho vozu figuruje na <a title="Otevření do nového okna" href="http://www.kontrolatachometru.cz/" target="_blank">www.kontrolatachometru.cz</a>  u STK z roku 2010 stále chybný údaj o stavu tachometru, který neodpovídá již správně zapsaným údajům o stavu tachometru z následujících STK a může vést k závěru, že majitel tachometr přetočil. Vyvracet takové podezření může majitel jen předložením papírového protokolu s opravenou chybou.</p><p> Podle zástupce ombudsmanky je celý problém jen technického rázu a požádal proto na ministra, aby věc řešil. Ministr přislíbil přijmout opatření, která by vedla k větší spolehlivost údajů v databázi. Zástupce ombudsmanky na něj apeloval, aby nápravu zajistil co nejdříve, ještě v prvním pololetí tohoto roku.</p>

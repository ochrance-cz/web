---
title: "Nejdůležitější rozsudky Nejvyššího a Nejvyššího správního soudu v oblasti diskriminace"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/nejdulezitejsi-rozsudky-nejvyssiho-a-nejvyssiho-spravniho-soudu-v-oblasti-diskriminace/"
date: 2019-01-04
perex: "<p>Přinášíme přehled těch nejdůležitějších rozhodnutí, která obě nejvyšší soudní instance vydaly v roce 2018. Pokud víte ještě o nějakém klíčovém rozsudku, kontaktujte nás. Rádi se o něm dozvíme.</p>"
---

<!-- imported from the old website -->

<h5>Nejvyšší správní soud k diskriminaci spotřebitelů  a spotřebitelek</h5> <p>Majitel hotelu odmítal ubytovat ruské občany, pokud nepodepsali prohlášení o nesouhlasu s okupací Krymu. Česká obchodní inspekce to považovala za diskriminaci, a proto majiteli uložila pokutu za porušení zákona o ochraně spotřebitele. Majitel se proti pokutě bránil soudně. Nejvyšší správní soud potvrdil závěr České obchodní inspekce, že majitel hotelu se dopustil diskriminace z důvodu státní příslušnosti. Podmínkou podpisu prohlášení byli totiž ruští občané na rozdíl od jiných spotřebitelů omezeni v přístupu k zcela běžné službě, jakou je ubytování v hotelu. Soud zdůraznil, že nezpochybňuje právo majitele hotelu projevit veřejně a otevřeně svůj politický názor, ale v tomto konkrétním případě svou svobodu projevu dle názoru soudu realizoval nevhodným a nepřiměřeným způsobem.</p> <p><i>„Nikdo nechce žít v zemi, kde zákazník musí před nákupem zboží nebo služby nejprve vyhledat, zda podle seznamu na dveřích nepatří aktuálně do skupiny těch, kterým poskytovatel nebo obchodník službu nebo zboží nabízet nehodlá, resp. není ochoten bez dalšího poskytovat či prodat (např. brýlatých, abstinentů, schvalovačů expanze katolicismu do Nového světa, ale i veganů nebo lidí bez hudebního sluchu apod.). Podle názoru soudu nelze třídit zákazníky, byť jen určité státní příslušnosti, podle kritérií jako je (politický) názor, který má každý stejně silné právo projevit jako si jej nechat pro sebe. V krystalické podobě se podařilo stejný společenský problém vystihnout už Jaroslavu Haškovi, který inspiruje v každé době: ‚Host jako host,‘ řekl Palivec, ‚třeba Turek. Pro nás živnostníky neplatí žádná politika.‘</i>“ (odůvodnění rozsudku Nejvyššího správního soudu)</p> <p><a title="Otevření do nového okna" href="http://www.nssoud.cz/files/SOUDNI_VYKON/2018/0043_2As__1800027_20180727101947_20180727142015_prevedeno.pdf" target="_blank">Rozsudek</a>  Nejvyššího správního soudu č. j. 2 As 43/2018 – 27 ze dne 28. 6. 2018</p> <p>Česká obchodní inspekce rovněž shledala diskriminaci v podobném případě, kdy majitel restaurace na své internetové stránky umístil text: „V naší restauraci pro imigranty nevaříme!! STOP ISLAM.“ Majiteli byla udělena pokuta, kterou následně potvrdil soud. </p> <p><a title="Otevření do nového okna" href="http://www.nssoud.cz/files/EVIDENCNI_LIST/2016/29_A_115_2016_20180719151911_prevedeno.pdf" target="_blank">Rozsudek</a>  Krajského soudu v Brně sp. zn. 29 A 115/2016 ze dne 30. 5. 2018</p> <p>Česká obchodní inspekce udělila pokutu realitní kanceláři za to, že na e-mailovou poptávku po pronájmu bytu reagovala tak, že potřebuje mimo jiné informaci o tom, zda zájemce není romského původu. Nejvyšší správní soud dospěl k závěru, že k diskriminaci nemusí dojít až odmítnutím prohlídky bytu nebo uzavření nájemní smlouvy. Realitní kancelář se dopustila diskriminace již položením dotazu na etnický původ zájemce o byt. Takový dotaz nebyl odůvodněný, neboť etnický původ zájemce není pro poskytnutí služby zprostředkování nájmu bytu relevantní.</p> <p><a title="Otevření do nového okna" href="http://www.nssoud.cz/files/SOUDNI_VYKON/2017/0190_7As__1700018_20180723155056_20180724140021_prevedeno.pdf" target="_blank">Rozsudek</a>  Nejvyššího správního soudu č. j. 7 As 190/2017 – 18 ze dne 19. 7. 2018</p> <h5>Nejvyšší soud k diskriminaci ve služebním poměru </h5> <p>Nejvyšší soud rozhodl o případu policisty, který byl propuštěn ze služebního poměru, protože byl HIV pozitivní, čímž podle lékařského posudku pozbyl zdravotní způsobilosti. Podle soudu policista může namítat diskriminaci z důvodu zdravotního postižení, nicméně má tak učinit nikoli v soudním řízení, ale v řízení před policejním prezidentem jakožto příslušným služebním funkcionářem. Proti rozhodnutí Nejvyššího soudu podal policista ústavní stížnost, kterou ale Ústavní soud odmítl.</p> <p><a title="Otevření do nového okna" href="/uploads-import/ESO/157-2012-DIS-JSK_01.pdf" target="_blank"> Zpráva</a> (385.7 kB, Adobe Acrobat dokument) ochránce sp. zn. 157/2012/DIS ze dne 22. 3. 2013</p> <p><a title="Otevření do nového okna" href="http://nsoud.cz/Judikatura/judikatura_ns.nsf/WebSearch/145915E82404BE71C125833100477F40?openDocument&amp;Highlight=0," target="_blank">Rozsudek</a>  Nejvyššího soudu sp. zn. 21 Cdo 2550/2018 ze dne 15. 8. 2018</p> <p>Proti diskriminaci se bránila soudně také vojákyně z povolání, která požadovala mimo jiné omluvu a přiměřené zadostiučinění. Nižší soudy zaujaly názor, že služební poměry vojáků z povolání mají veřejnoprávní povahu, a proto zde není dána pravomoc soudu k projednání a rozhodnutí věci. Nejvyšší soud zdůraznil, že pokud rozhodování o nárocích vyplývajících z porušení práva na rovné zacházení zákonodárce nesvěřil služebnímu orgánu, musí se jimi zabývat soudy podle obecné úpravy dané antidiskriminačním zákonem.</p> <p><a title="Otevření do nového okna" href="http://www.nsoud.cz/Judikatura/judikatura_ns.nsf/WebSearch/51BA76E4527F7933C12582C5003144F3?openDocument&amp;Highlight=0," target="_blank">Usnesení</a>  Nejvyššího soudu sp. zn. 21 Cdo 5948/2017 ze dne 24. 4. 2018</p> <p><i>„Antidiskriminační zákon je proto vůči ostatním právním předpisům upravujícím rovné zacházení a zákaz diskriminace (včetně zákona o vojácích z povolání) ve vztahu subsidiarity, tedy slouží jako obecný právní předpis a ostatní právní předpisy upravující rovné zacházení a zákaz diskriminace jsou k němu ve vztahu speciálním; v případě rozporu se použijí přednostně a naopak, pokud určité právo či povinnost neupravují, použije se právní úprava obsažená v antidiskriminačním zákoně.“</i> (odůvodnění usnesení Nejvyššího soudu)</p> <h5>Víte, že…</h5> <p><b>…pravidla občanského zákoníku pro běh promlčecí (a prekluzivní) lhůty se plně uplatní i v pracovněprávních vztazích?</b></p> <p>Nejvyšší soud potvrdil, že prekluzivní lhůta k podání žaloby na neplatnost výpovědi nebo okamžitého zrušení pracovního poměru neběží po dobu vážných překážek předvídaných občanským zákoníkem. Mezi ně patří například hrozba druhé strany bránící právo uplatnit, lstivé uvedení druhou stranou v omyl nebo trvání vyšší moci, která znemožnila uplatnění práva v posledních šesti měsících. Soudy se tak vždy musí zabývat důvody, které k opožděnému podání žaloby vedly, a nemohou žalobu automaticky odmítnout jen proto, že byla podána po dvouměsíční zákonné lhůtě. </p> <p><a title="Otevření do nového okna" href="http://www.nsoud.cz/Judikatura/judikatura_ns.nsf/WebSearch/8B9C03E047620438C12582F600267860?openDocument&amp;Highlight=0," target="_blank">Rozsudek</a>  Nejvyššího soudu sp. zn. 21 Cdo 343/2018 ze dne 12. 6. 2018</p> <p><b>…v případě šikany v zaměstnání bez diskriminačního důvodu je důkazní situace pro žalujícího zaměstnance problematická?</b></p> <p>Nejvyšší soud konstatoval, že v případě újmy zaměstnance vzniklé v důsledku úmyslného jednání zaměstnavatele proti dobrým mravům (šikana, hrubé chování) musí žalobce splnit povinnost tvrzení i povinnost důkazní. Současně také připomněl, že za výkon práva v rozporu s dobrými mravy lze považovat pouze jednání, jehož cílem není dosažení účelu a smyslu sledovaného právní normou. Závěr, že zaměstnavatel jednal v rozporu s dobrými mravy, tak nelze učinit pouze na základě obsahu a způsobu komunikace (např. hrubost, vulgarit či křik), ale musí se zohlednit okolnosti, za nichž k tomuto jednání došlo, a cíl, který zaměstnavatel jednáním sledoval.</p> <p><a title="Otevření do nového okna" href="http://www.nsoud.cz/Judikatura/judikatura_ns.nsf/WebSearch/CE1CFCDD8E92BB85C12582D50048159D?openDocument&amp;Highlight=0," target="_blank">Rozsudek</a>  Nejvyššího soudu sp. zn. 21 Cdo 2738/2017 ze dne 15. 5. 2018</p> <p><b>…je-li diskriminační jednání současně trestným činem, může náhradu nemajetkové újmy přiznat soud i v trestním řízení?</b></p> <p>Strážník městské policie byl odsouzen za přečin znásilnění podle § 185 odst. 1 trestního zákoníku, kterého se dopustil vůči podřízené zaměstnankyni tím, že ji opakovaně osahával využívaje nadřízeného postavení a tělesné převahy. Soud poškozené přiznal nemajetkovou újmu za narušení cti a lidské důstojnosti. Přestože jednání odsouzeného naplňovalo znaky sexuálního obtěžování podle antidiskriminačního zákona, soud přiznal náhradu podle ustanovení občanského zákoníku o ochraně osobnosti.</p> <p><a title="Otevření do nového okna" href="/uploads-import/ESO/4_T_73-2017_MS_Brno.pdf" target="_blank"> Rozsudek</a> (355.8 kB, Adobe Acrobat dokument) Městského soudu v Brně sp. zn. 4 T 73/2017 ze dne 23. 2. 2018</p>

---
title: "I při zkušební jízdě musí mít řidič od auta doklady"
oldUrl: "src/www.ochrance.cz/aktualne/tiskove-zpravy-2019/i-pri-zkusebni-jizde-musi-mit-ridic-od-auta-doklady"
date: 2019-10-07
perex: "<p>Pokud se zájemce o koupi automobilu rozhodne pro zkušební jízdu, měl by se ujistit, že během ní bude vozidlo opatřeno přidělenými registračními značkami a u sebe bude mít tzv. malý technický průkaz a zelenou kartu povinného ručení. V opačném případě totiž řidiči hrozí nejen pokuta, ale i zákaz řízení.</p>"
---

<!-- imported from the old website -->

<p>Pravidlo, že vozidlo smí být provozováno na pozemní komunikaci jen s platnými registračními značkami a s pojištěním odpovědnosti, je obecně známé. Málokdo na to ale myslí, když podniká jen krátkou zkušební jízdu před nákupem vozidla. Pokud vozidlo není opatřeno přidělenými registračními značkami, případně prodejce nepředá zájemci o vůz před zkušební jízdou malý technický průkaz a zelenou kartu povinného ručení, nebo je u sebe nemá v roli spolujezdce, je podle zástupce ombudsmanky velmi neobezřetné s vozidlem na zkušební jízdu vyjet. Za přestupek řízení vozidla, na němž nejsou řádně umístěny registrační značky, totiž řidiči hrozí pokuta ve výši 5000 – 10000 Kč a také zákaz řízení na dobu od 6 do 12 měsíců.</p> <p>Přesně do této situace se dostal zájemce o vůz z autobazaru. S vybraným vozidlem se chtěl na zkoušku projet. Prodejce nic nenamítal, předal mu klíče od auta a instruoval ho, jakou trasu může projet, protože sám s ním nejel. Upozornil také zájemce na přítomnost policejní hlídky na zvolené trase, což muž považoval za upozornění, že má dodržovat rychlostní předpisy. Na zpáteční cestě policie muže zastavila a chtěla vidět doklady od vozu. Muž policistům vysvětlil, že jde jen o zkušební jízdu a veškeré informace k vozidlu jim může předat prodejce z blízkého autobazaru. V autobazaru se ale ukázalo, že vozidlo nemá sjednané povinné ručení a panují kolem něj i další nesrovnalosti, kterým se policisté věnovali. Muže nicméně upozornili, že přestože mu prodejce vědomě poskytl nepojištěný vůz, také on sám se dopustil přestupku, když takový vůz řídil. Muž byl smířený s tím, že dostane pokutu. </p><p>Větší riziko však představuje to, zda na vozidle byly v době zkušební jízdy správné registrační značky. V tomto případě se mělo jednat o cizozemské převozní značky. Pokud správní orgán stěžovateli prokáže, že se přestupku v podobě řízení auta bez platných registračních značek dopustil alespoň ve formě nedbalosti, hrozí mu i uložení zákazu řízení na dobu minimálně 6 měsíců.</p> <p><i> „Ačkoli vnímám lidskou stránku případu, tak z pohledu práva není příliš prostoru pro to, aby správní orgán řízení o přestupku zastavil,“</i> hodnotí tento nešťastný případ zástupce ombudsmanky. Danou situaci totiž nelze omlouvat neznalostí, protože povinnost řidiče řídit vozidlo pouze s řádně umístěnými registračními značkami a mít u sebe doklady o vozidle a povinném ručení, je obecně známá a samozřejmá.</p> <p>Správní řízení o přestupku ještě neskončilo, takže zástupce ombudsmanky mohl muži pouze doporučit, aby pro svou účinnou obranu v řízení zvážil právní pomoc advokáta. Pokud by úřad rozhodl o vině za přestupek, má muž možnost se ještě bránit odvoláním a pak případně správní žalobou.</p>

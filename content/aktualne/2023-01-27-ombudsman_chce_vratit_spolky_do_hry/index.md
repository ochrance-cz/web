---
title: Ombudsman chce vrátit spolky do hry
date: 2023-01-27T11:49:22.666Z
vystupy:
  - tz
perex: >
  <p>Veřejný ochránce práv by uvítal, kdyby se občanské spolky mohly opět víc
  zapojovat do&nbsp;řízení o povolování staveb. Od roku 2018 se totiž po
  poslední změně předpisů nemohou spolky účastnit velké části povolovacích
  procesů podle stavebního zákona. To se mohlo změnit díky aktuálně
  projednávanému návrhu zákona o jednotném environmentálním stanovisku, který
  zahrnuje i úpravy zákona o ochraně přírody a krajiny. Ombudsman tento návrh už
  dříve připomínkoval. Do Sněmovny se ale nakonec dostala k&nbsp;projednání
  verze, která s&nbsp;větší účastí veřejnosti nepočítá. &nbsp;</p>
attachments:
  - title: Dopis veřejného ochránce práv předsedům výborů - jednotné environmentální
      stanovisko
    file: https://www.ochrance.cz/aktualne/ombudsman_chce_vratit_spolky_do_hry/1836-2022_dopis_predsedum_vyboru_ve_veci_jes.pdf
---
<p>Ombudsman proto oslovil členy sněmovního výboru pro životní prostředí a výboru pro veřejnou správu a regionální rozvoj a upozornil je, že spolky mohou být v&nbsp;povolovacích řízeních v&nbsp;mnohém přínosné<em>: &bdquo;Mohou stavební úřad seznámit s&nbsp;cennými informacemi z&nbsp;oblasti ochrany životního prostředí v&nbsp;dané lokalitě. I díky jejich návrhům tak mohou být výsledné stavby šetrnější k&nbsp;přírodě,&ldquo;</em> míní ombudsman Stanislav Křeček. Spolky, které by chtěly úmyslně zdržovat nebo mařit projednání konkrétního stavebního záměru, jsou podle něj spíše výjimkou. <em>&bdquo;Podle mých zkušeností jsou členy spolků ve&nbsp;většině případů místní obyvatelé, kteří uplatňují námitky proti investičním záměrům, které by mohly negativně ovlivnit kvalitu prostředí, v&nbsp;němž žijí,</em>&ldquo; dodal v&nbsp;dopise poslancům.</p>

<p>Široké zapojení veřejnosti předpokládá i takzvaná <a href="https://www.zakonyprolidi.cz/ms/2004-124/zneni-20011030">Aarhuská úmluva</a> o účasti veřejnosti na rozhodování v záležitostech životního prostředí. V&nbsp;ní se státy zavázaly, že umožní <a href="https://www.zakonyprolidi.cz/ms/2004-124/zneni-20011030#f5410486">účast veřejnosti v počátečním stadiu rozhodování</a>, kdy je stále možné výslednou podobu stavby ovlivnit. Podle současných předpisů se u nás ale mohou občanské spolky zapojovat jen do malé části řízení, konkrétně pouze těch o velkých stavebních záměrech, které musí mít posouzení vlivů na&nbsp;životní prostředí &ndash; takzvanou EIA.&nbsp;</p>

<p>V&nbsp;minulosti se proti omezení účasti spolků <a href="https://www.zakonyprolidi.cz/cs/1992-114#p70">v&nbsp;zákoně o ochraně přírody a krajiny</a> postavila u Ústavního soudu skupina senátorů, k&nbsp;jejich návrhu se tehdy <a href="https://eso.ochrance.cz/Nalezene/Edit/5792#Poznamka">připojila</a> také veřejná ochránkyně práv. <a href="https://www.usoud.cz/fileadmin/user_upload/Tiskova_mluvci/Publikovane_nalezy/2021/Pl._US_22_17_na_web_vcetne_disentu.pdf">Ústavní soud</a> v&nbsp;únoru 2021 rozhodl, že napadená část zákona není v&nbsp;rozporu s&nbsp;Ústavou. Sedm soudců z&nbsp;patnácti ale zároveň uplatnilo takzvané odlišné stanovisko. Měli mimo jiné za to, že sporné ustanovení zákona nevede k naplnění toho, co zákonodárci zamýšleli, tedy ke&nbsp;zrychlení územních a stavebních řízení. <a href="https://ekolist.cz/cz/zpravodajstvi/tiskove-zpravy/neumlcujte-nas-sedmdesat-organizaci-a-spolku-vyzyva-poslance-aby-upravili-stavebni-pravo">Podobný argument</a> nyní zmiňují i environmentální spolky.</p>

<p>Podle ombudsmana by zákonodárci mohli záměrným obstrukcím v&nbsp;územních a stavebních řízeních a následnému prodlužování celého povolovacího procesu předejít jinak než současným výrazným omezením účasti veřejnosti. Variantou je například podmínka, že může jít pouze o spolek, který má místní vazbu na dané řízení.</p>

<p>Aktuální projednávání <a href="https://www.psp.cz/sqw/historie.sqw?o=9&amp;t=329">návrhu zákona o jednotném environmentálním stanovisku</a> teď sněmovní výbor pro veřejnou správu a regionální rozvoj přerušil. Do 20. února mohou poslanci přijít s pozměňovacími návrhy. Další týden pak má Ministerstvo životního prostředí jako předkladatel zákona čas na to, aby se k&nbsp;pozměňovacím návrhům vyjádřilo.</p>

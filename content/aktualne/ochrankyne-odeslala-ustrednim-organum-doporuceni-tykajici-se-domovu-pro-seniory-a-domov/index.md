---
title: "Ochránkyně odeslala ústředním orgánům doporučení týkající se domovů pro seniory a domovů se zvláštním režimem"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2015/ochrankyne-odeslala-ustrednim-organum-doporuceni-tykajici-se-domovu-pro-seniory-a-domov/"
date: 2015-10-02
perex: "<p></p>"
---

<!-- imported from the old website -->

<p>Zpráva z návštěv domovů pro seniory a domovů se zvláštním režimem byla zveřejněna v květnu letošního roku. Na 75 stranách ochránkyně shrnuje poznatky, které získala během návštěv pobytových zařízení sociálních služeb. Jednalo se celkem o 14 zařízení z celé České republiky. Celkem v 7 z nich ochránkyně zjistila špatné zacházení s klienty, které spočívalo v zásazích do důstojnosti, základních práv či v nedostatečné péči. Speciální pozornost byla věnována zacházení s osobami, které trpí syndromem demence. Právě ty totiž kvůli svému zdravotnímu stavu představují mimořádně zranitelnou skupinu osob. Všech návštěv se spolu s pověřenými zaměstnanci Kanceláře veřejného ochránce práv zúčastnil i externista – zdravotník.</p><p>Kromě zjištění z návštěv Zpráva obsahuje i obecná doporučení všem zařízením určeným pro seniory či pro osoby trpící demencí. Doporučení reagují na nejčastější či nejvážnější zjištění z návštěv a mají za cíl předcházet situacím, kdy by mohlo být zasaženo do práv klientů. Věnují se oblastem, jako je přizpůsobení prostředí zařízení, ochraně důstojnosti<a name="_GoBack"></a> klientů, jejich soukromí, kvalitě poskytované péče či zajištění bezpečnosti.</p><p>Zpráva je dostupná on-line <a href="http://www.ochrance.cz/fileadmin/user_upload/ochrana_osob/ZARIZENI/Socialni_sluzby/2015_Zprava_domovy_pro_seniory.pdf" target="_blank">zde</a>.</p><p>V návaznosti na souhrnnou zprávu ochránkyně připravila i doporučení pro ústřední orgány, zodpovědné za zajištění kvalitních a bezpečných sociálních služeb. Řada problémů, se kterými se ochránkyně během návštěv setkávala, je totiž způsobena nedostatky v právní úpravě či nedostatečným metodickým řízením. Doporučení byla adresována především Ministerstvu práce a sociálních věcí a týkala se např. postupu inspekcí při prošetřování toho, jak zařízení nakládá s opatřeními omezujícími pohyb osob. Dále ochránkyně upozornila na příliš vágní a obecnou právní úpravu registračních podmínek pro poskytování sociálních služeb a doporučila i změnu financování zdravotní péče v sociálních službách.</p>

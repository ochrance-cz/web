---
title: "Nemožnost osvojení dítěte z důvodu uzavření registrovaného partnerství"
tags:
  - Tisková zpráva
oldUrl: "/aktualne/tiskove-zpravy-2014/nemoznost-osvojeni-ditete-z-duvodu-uzavreni-registrovaneho-partnerstvi"
date: 2014-07-31
perex: "<p>V rámci pravidelné zprávy Poslanecké sněmovně o činnosti za 2. čtvrtletí informovala veřejná ochránkyně práv o případu zamítnutí žádosti muže žijícího v registrovaném partnerství o zařazení do databáze potencionálních osvojitelů.</p>"
---

<!-- imported from the old website -->

<p>Na základě podnětu stěžovatele ochránkyně šetřila postup Úřadu městské části Praha 13 (dále jen „úřad městské části“) a Magistrátu hlavního města Prahy (dále jen „magistrát“), při rozhodování o žádosti stěžovatele o zařazení do evidence žadatelů vhodných stát se osvojiteli.</p><p>Stěžovatel žije v registrovaném partnerství, a právě kvůli této skutečnosti úřad městské části řízení zastavil pro zjevnou nepřípustnost, a to vzhledem k ustanovení § 800 občanského zákoníku, dle kterého se osvojiteli mohou stát manželé nebo jeden z manželů. Podle stěžovatele ale toto ustanovení na danou situaci nedopadá a podotkl, úřad městské části ve skutečnosti rozhodl na základě ustanovení § 13 odst. 2 zákona č. 115/2006 Sb., o registrovaném partnerství a o změně některých souvisejících zákonů, ve znění pozdějších předpisů<sup>[1]</sup>. Magistrát jakožto odvolací orgán odvolání stěžovatele zamítl a usnesení úřadu městské části potvrdil. Dle magistrátu se zprostředkování osvojení řídí primárně nejlepším zájmem dítěte, nikoliv zájmy dospělých žadatelů. Ohledně namítaného vadného odůvodnění magistrát konstatoval, že opomenutí uvedení ustanovení § 13 odst. 2 zákona o registrovaném partnerství v prvoinstančním rozhodnutí nemůže nikterak zvrátit skutečnost, že žádost stěžovatele je zjevně nepřípustná.</p><p>Při šetření podnětu vycházela veřejná ochránkyně práv z toho, že citované <strong>ustanovení § 13 odst. 2 zákona o registrovaném partnerství osvojení dítěte registrovanými partnery bezvýjimečně zapovídá</strong>. Za tohoto stavu je řešení otázky možnosti osvojení registrovanými partnery třeba hledat v ústavněprávním rámci případu. Proto se zaměřila na posouzení otázky, zda zákaz osvojení registrovaným partnerem má <strong>objektivní a rozumný důvod</strong> a zda přijaté<strong> opatření je tomuto cíli přiměřené</strong>. Poznatky, ke kterým ochránkyně dospěla, naznačily, že otázky spojené s institutem registrovaného partnerství a osvojení registrovanými partnery jsou řešeny zejména z pohledu předsudků a falešných dojmů. <em>„Jelikož jsem nenalezla objektivní a racionální důvod, pro který by mělo být registrovaným partnerům znemožněno osvojení, a to ani mezi tvrzeními odpůrců osvojení registrovanými partnery, <strong>považuji ustanovení § 13 odst. 2 zákona o registrovaném partnerství za protiústavní</strong>,“</em> uvedla veřejná ochránkyně práv Anna Šabatové ve zprávě pro Poslaneckou sněmovnu.</p><p>Svůj názor opřela mimo jiné i o Úmluvu o ochraně lidských práv a základních svobod (dále jen „Úmluva“),<sup>[2]</sup> nad jejímž dodržováním bdí Evropský soud pro lidská práva (dále jen „ESLP“). V případě, který šetřila, bylo dotčeným právem právo na rodinný život, zaručené ustanovením čl. 8 Úmluvy. Nicméně toto ustanovení nezakládá právo založit rodinu ani právo adoptovat dítě. Avšak zaručuje právo založit a rozvíjet vztah s jinou lidskou bytostí, právo na rozvoj vlastní osobnosti či právo na sebeurčení. Možnost či nemožnost osvojit dítě nepochybně spadá do okruhu práva založit a rozvíjet vztah s jinou lidskou bytostí, a proto je nutné podmínky přístupu k osvojení zkoumat i z hlediska ustanovení čl. 14 Úmluvy (práva na rovné zacházení). Obdobnou problematikou se již zabýval i ESLP v případech Fretté proti Francii<sup>[3]</sup> nebo E. B. proti Francii<sup>[4]</sup>, přičemž dospěl k závěru, že <strong>samotnou sexuální orientaci</strong> <strong>uchazeče</strong> o adopci <strong>nelze považovat za legitimní důvod</strong> pro omezení jeho práva rozvíjet vztah s dítětem vhodným k adopci.</p><p>Jelikož ustanovení <strong>§ 13 odst. 2 zákona o registrovaném partnerství vylučuje registrované partnery</strong> z možnosti osvojit dítě <strong>pouze z důvodu jejich sexuální orientace</strong>, má ochránkyně za to, že toto ustanovení <strong>odporuje Úmluvě</strong> a na jeho základě <strong>došlo k porušení stěžovatelova práva na rovné zacházení</strong> deklarovaného článkem 14 Úmluvy.</p><p>Jak bylo zmíněno výše, správní orgány žádosti stěžovatele nevyhověly pro zjevnou nepřípustnost návrhu, a to vzhledem k citovanému ustanovení zákona o registrovaném partnerství. V rámci šetření ochránkyně dospěla k závěru, že nelze správním orgánům vytýkat nezákonnost jejich postupu ani porušení principů dobré správy, když řízení zastavily, aniž se věcně zabývaly návrhem, neboť <strong>právní řád</strong> jim ani <strong>jiný postup neumožňoval</strong>. I přesto se však domnívá, že <strong>stěžovatelovo právo na rovné zacházení bylo porušeno</strong>. Stěžovateli nebylo dopřáno rovné zacházení ve věci osvojení dítěte, neboť mu byla kvůli sexuální orientaci upřena možnost osvojit dítě, aniž by byly objektivně posouzeny jeho předpoklady být osvojitelem. Ochránkyně dospěla k závěru, že ustanovení <strong>§ 13 odst. 2 zákona o registrovaném partnerství</strong> je v rozporu s Listinou základních práv a svobod a Úmluvou o ochraně lidských práv a základních svobod a mělo by být <strong>jako protiústavní zrušeno</strong>.</p><p>Stěžovateli <strong>doporučila</strong>, aby svá práva hájil pomocí správní žaloby u Městského soudu v Praze, případně podáním <strong>ústavní stížnosti</strong> spojené s návrhem <strong>na zrušení ustanovení § 13 odst. 2 zákona o registrovaném partnerství</strong>. Stěžovatel ochránkyni následně informoval, že podal správní žalobu k Městskému soudu v Praze. Žaloba obsahuje i procesní návrh, aby soud řízení o ní přerušil a Ústavnímu soudu předložil posouzení souladu předmětného ustanovení zákona o registrovaném partnerství s ústavním pořádkem.</p><p>Plné znění zprávy z šetření tohoto případu najdete <a href="/uploads-import/DISKRIMINACE/Kauzy/jine/2977-2014-PPO-ZZ.pdf">zde</a>.</p><p>Celou zprávu ochránkyně za 2. čtvrtletí pro Poslaneckou sněmovnu najdete <a href="https://www.ochrance.cz/zpravy-o-cinnosti/zpravy-pro-poslaneckou-snemovnu/">zde</a>.</p><hr /><p><em>[1]    „Trvající partnerství brání tomu, aby se některý z partnerů stal osvojitelem dítěte.“</em></p><p><em>[2]    sdělení Federálního ministerstva zahraničních věcí č. 209/1992 Sb., o Úmluvě o ochraně lidských práv a základních svobod, ve znění pozdějších předpisů</em></p><p><em>[3]    rozhodnutí ESLP ve věci Fretté proti Francii ze dne 26. února 2002, č. stížnosti 36515/97</em></p><p><em>[4]    rozhodnutí ESLP ve věci E. B. proti Francii ze dne 22. ledna 2008, č. stížnosti 43546/02</em></p>

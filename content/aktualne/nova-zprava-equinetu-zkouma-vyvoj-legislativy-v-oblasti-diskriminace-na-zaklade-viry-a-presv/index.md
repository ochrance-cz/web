---
title: "Nová zpráva Equinetu zkoumá vývoj legislativy v oblasti diskriminace na základě víry a přesvědčení"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2018/nova-zprava-equinetu-zkouma-vyvoj-legislativy-v-oblasti-diskriminace-na-zaklade-viry-a-presv/"
date: 2018-08-09
perex: "<p>Evropská síť orgánů pro rovné zacházení Equinet vydala publikaci Faith in Equality: Religion and Belief in Europe.</p>"
---

<!-- imported from the old website -->

<p>Síť evropských vnitrostátních orgánů pro rovné zacházení Equinet vydala zprávu <i>Faith in Equality: Religion and Belief in Europe</i>, která se zaměřuje na právní vývoj v oblasti diskriminace na základě víry a náboženského přesvědčení. Zpráva mapuje vývoj v této oblasti od vydání poslední zprávy z roku 2011 a přináší podrobnosti o aktuálních soudních případech vztahujících se k tomuto důvodu diskriminace. </p> <p>Zpráva v úvodu přibližuje obecný právní rámec, který zahrnuje právo EU a evropské i mezinárodní lidskoprávní dohody. V jednotlivých kapitolách se pak věnuje právnímu rámci pro specifické oblasti jako zaměstnání, poskytování zboží a služeb, vzdělávání, projevy náboženství nebo víry na veřejnosti a oblast veřejné správy. Zpráva upozorňuje, že ochrana před diskriminací na základě náboženství a přesvědčení je v právu EU nedostačující. Unijní právo totiž zakazuje nerovné zacházení na základě tohoto důvodu pouze v zaměstnání, ne však v jiných oblastech života. Směrnice rozšiřující stávající právní rámec byla navržena již v roce 2008, od té doby však členské státy EU dosud nenašly shodu a další legislativní práce tak v této oblasti stagnují.</p> <p>Podle zprávy se nerovné zacházení nejčastěji projevuje vůči muslimům a muslimkám. Zpráva cituje průzkum z roku 2015, kdy 20 % dotázaných muslimů a muslimek zažilo diskriminaci na základě náboženství a přesvědčení. V podobném průzkumu z roku 2008 však stejnou zkušenost uvedlo jen 10 % dotázaných.</p> <p>Nejvyšší počet případů diskriminace na základě náboženství nebo přesvědčení byl evidován v oblasti zaměstnání. Případy se týkaly například diskriminačního jednání při výběrových řízeních, obtěžování či nošení šátků a náboženských symbolů na pracovišti. Vysoký počet případů diskriminace byl zaznamenán také v oblasti poskytování zboží a služeb, např. odmítnutí poskytnout služby z důvodu nošení náboženské pokrývky hlavy, omezení služeb určitým skupinám lidí či obtěžování muslimských zákazníků a zákaznic. Obzvláště citlivou oblastí je vzdělávání, kde veškerá právní rozhodnutí a politiky jsou prováděny ve světle práv dětí a jejich nejlepších zájmů. Řešené případy v této oblasti často souvisely s oblékáním muslimských žen a dívek. Veřejné nošení muslimských šátků zahalujících část či celý obličej nebo speciálních plavek zakrývajících celé tělo (tzv. burkini) se již v některých evropských zemích stalo předmětem legislativních zákazů či omezení (např. v Belgii či ve Francii). Zpráva v této souvislosti připomíná, že Evropský soud pro lidská práva tyto zákazy potvrdil a odmítl tak argument, že tato omezení porušují náboženskou svobodu.</p> <p>Nemalý podíl na vývoji v právní oblasti v posledních letech měla právě soudní rozhodnutí, která často vzbuzovala velkou pozornost veřejnosti a rozpoutávala vášnivé debaty. Zpráva proto přináší i klíčové rozsudky Evropského soudu pro lidská práva, Soudního dvora EU, národních soudů a rozhodnutí orgánů pro rovné zacházení.</p> <p>Celá zpráva ke stažení zde</p> <p><a title="Otevření do nového okna" href="http://www.equineteurope.org/Faith-in-Equality-Religion-and-Belief-in-Europe" target="_blank">http://www.equineteurope.org/Faith-in-Equality-Religion-and-Belief-in-Europe</a> </p>

---
title: Peněžitá pomoc pro oběti trestných činů by se mohla zvýšit. Změnu
  požadoval i ombudsman
date: 2024-07-24T11:42:46.268Z
vystupy:
  - tz
perex: >
  <p>Oběti trestných činů by se po letech mohly dočkat vyšší peněžité pomoci od
  státu. Na její nedostatečnou výši opakovaně poukazoval veřejný ochránce práv i
  organizace zaměřené na pomoc obětem. Zvýšení pomoci i rozšíření okruhu jejích
  příjemců o druhy a družky přináší poslanecký návrh, který v&nbsp;rámci změny
  zákona o soudech a soudcích mění také zákon o obětech trestných činů. Novelu
  ná na programu dnešního jednání vláda.</p>
attachments:
  - title: "Tisková zpráva – 22. 2. 2024 "
    file: https://www.ochrance.cz/aktualne/penezita_pomoc_obetem_trestnych_cinu_zustava_uz_deset_let_stejna-_na_miste_je_jeji_zvyseni_shoduje_se_zastupce_ombudsmana_s_pomahajicimi_organizacemi/
  - title: Tisková zpráva – 16. 11. 2023
    file: https://www.ochrance.cz/aktualne/zastupce_ombudsmana_chce_zlepsit_postaveni_obeti_trestnych_cinu_zadajicich_o_penezitou_pomoc_od_statu-_s_ministerstvem_spravedlnosti_bude_jednat_o_svych_doporucenich/
  - title: Tisková zpráva – 20. 12. 2022
    file: https://www.ochrance.cz/aktualne/zadost_o_penezitou_pomoc_pro_obeti_trestnych_cinu_by_mohla_byt_i_diky_verejnemu_ochranci_prav_v_budoucnu_jednodussi/
  - title: Tisková zpráva – 22. 2. 2022
    file: https://www.ochrance.cz/aktualne/ministerstvo_spravedlnosti_vyslyselo_ombudsmana-_novym_rozhodnutim_priznalo_penezitou_pomoc_muzi_ktery_pri_napadeni_prisel_o_zuby/
  - title: Zpráva o šetření – poskytování peněžité pomoci obětem trestných činů
    file: https://eso.ochrance.cz/Nalezene/Edit/12256
  - title: Výběr ze zprávy o šetření – shrnutí a doporučení
    file: https://www.ochrance.cz/aktualne/zastupce_ombudsmana_chce_zlepsit_postaveni_obeti_trestnych_cinu_zadajicich_o_penezitou_pomoc_od_statu-_s_ministerstvem_spravedlnosti_bude_jednat_o_svych_doporucenich/priloha_-_shrnuti_a_doporuceni.pdf
  - title: Práva obětí stručně
    file: https://www.infovictims.cz/cz/prava-obeti-trestnch-cin
  - title: Formuláře žádostí o peněžitou pomoc (dole v seznamu)
    file: https://www.ochrance.cz/situace/formulare/
---
<p><a href="https://www.psp.cz/sqw/text/tiskt.sqw?O=9&amp;CT=747&amp;CT1=0">Návrh</a> mění způsob výpočtu peněžité pomoci. Místo konkrétních částek by měl zákon nově obsahovat podíly či násobky průměrné mzdy. Zachovává přitom poměr, jaký měla peněžitá pomoc k&nbsp;průměrné mzdě v&nbsp;roce 2013, kdy vznikl současný zákon o obětech. Pomoc od státu mohou oběti využít na&nbsp;léčbu fyzických i&nbsp;duševních následků trestného činu. Mohou díky nim také dorovnat výpadek příjmů v&nbsp;době, kdy nezvládnou kvůli utrpěné újmě naplno pracovat.</p>

<p><em>&bdquo;Plán navázat peněžitou pomoc na průměrnou mzdu zároveň zaručí, že se budou částky i do budoucna valorizovat. Neměla by se tak opakovat situace, kdy reálná hodnota peněžité pomoci za posledních deset let klesla o třetinu,&ldquo; </em>ocenil zástupce ombudsmana Vít Alexander Schorm. Spolu s&nbsp;ombudsmanem Stanislavem Křečkem i pomáhajícími organizacemi na nedostačující výši pomoci obětem upozorňovali již několik let.</p>

<p>Pro výpočet peněžité pomoci se bude používat průměrná mzda dva roky před podáním žádosti o peněžitou pomoc. Ilustrační částky pro žádosti podané v&nbsp;letošním roce vypočítali předkladatelé v&nbsp;důvodové zprávě: &nbsp;</p>

<p><img alt="penezita_pomoc_-_srovnani.png" src="https://www.ochrance.cz/aktualne/penezita_pomoc_pro_obeti_trestnych_cinu_by_se_mohla_zvysit-_zmenu_pozadoval_i_ombudsman/penezita_pomoc_-_srovnani.png" />Ombudsman v&nbsp;minulosti doporučoval také zavedení paušální částky peněžité pomoci i pro oběti sexuálních deliktů a pro týrané děti. Tato změna se ale nakonec do návrhu nedostala. Oběti z&nbsp;těchto dvou skupin tak budou muset i nadále prokazovat vznik &ndash; typicky psychické &ndash; újmy. <em>&bdquo;Jako promarněnou příležitost vnímám, že návrh nepočítá se zřízením zvláštního účtu, kam by směřovaly prostředky z&nbsp;</em><a href="https://verejnazaloba.cz/vice-o-sz/vse-podstatne-o-trestnim-rizeni/odklony/"><em>odklonů v&nbsp;trestním řízení</em></a><em>. Podle důvodové zprávy mají prostředky z odklonů nadále vylepšovat bilanci státního rozpočtu. Mám za to, že z odklonů by se měla výslovně financovat jak přímo peněžitá pomoc, tak například i právní pomoc obětem, kterou poskytují pomáhající organizace,&ldquo;</em> zhodnotil &nbsp;Schorm.</p>

<blockquote>
<p><strong>Co jsou to odklony v&nbsp;trestním řízení? </strong></p>

<p>Odklony v trestním řízení jsou alternativní způsoby řešení trestních případů mimo tradiční soudní proces. Zahrnují instituty jako podmíněné zastavení trestního stíhání, narovnání a podmíněné odložení podání návrhu na potrestání.</p>

<p>Tyto mechanismy umožňují efektivnější a rychlejší vyřešení méně závažných trestních činů, přičemž zohledňují zájmy poškozeného i obviněného.</p>

<p>Odklony mohou vést k nápravě škody a obnově vztahů mezi stranami. Jejich součástí je povinnost pachatele složit peněžité prostředky, které mají být využity na pomoc obětem. &nbsp;</p>

<p>Více například na: <a href="https://verejnazaloba.cz/vice-o-sz/vse-podstatne-o-trestnim-rizeni/odklony/">https://verejnazaloba.cz/vice-o-sz/vse-podstatne-o-trestnim-rizeni/odklony/</a></p>
</blockquote>

<p>Pozitivní podle zástupce ombudsmana je, že aktuální návrh počítá s&nbsp;více penězi pro ty, kdo obětem pomáhají. Nyní má Probační a mediační služba ke svému rozpočtu nárok na 5 % z&nbsp;nespotřebovaných prostředků z <a href="https://www.zakonyprolidi.cz/cs/2017-59#p2">majetkových trestních sankcí</a>. Projednávaná novela by zavázala stát, aby vyčlenil dalších 10 %. Polovinu z nich by dostala navíc právě Probační a mediační služba a druhou polovinu by Ministerstvo spravedlnosti rozdělilo mezi organizace pomáhající obětem.</p>

<p><em>&bdquo;Podle dat z&nbsp;posledních čtyř let by se podle nových pravidel mohlo pomáhajícím organizacím rozdělit 12&ndash;20 milionů korun ročně, v&nbsp;současnosti na dotacích dostávají přibližně 8 milionů. Určení konkrétního zdroje financí je cesta dobrým směrem. Podle důvodové zprávy se ovšem nejedná o čisté navýšení prostředků pro pomáhající organizace, ale jen o vyčlenění stálé položky namísto současných dotací. Přínos by tak ve výsledku mohl být menší, než by se na první pohled mohlo zdát,&ldquo;</em> upozornil zástupce ombudsmana s&nbsp;tím, že&nbsp;poskytovatelé pomoci neměli možnost o této plánované změně s&nbsp;autory návrhu diskutovat. Navíc jako poslanecký návrh neprocházela novela běžným připomínkovým řízením.</p>

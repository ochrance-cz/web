---
title: "CPT standardizoval velikost ubytovací plochy ve vězeňských zařízeních"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2016/cpt-standardizoval-velikost-ubytovaci-plochy-ve-vezenskych-zarizenich/"
date: 2016-01-12
perex: "<p></p><p>Evropský výbor pro zabránění mučení a nelidskému či ponižujícímu zacházení nebo trestání (CPT) zveřejnil dne 15. prosince „Standard CPT k velikosti ubytovací plochy na jednoho vězně ve vězeňském zařízení“ (Living space per prisoner in prison establishments: CPT standards; CPT/Inf (2015) 44; dále jen „Standard“; dostupné z <a title=\"Otevření do nového okna\" href=\"http://www.cpt.coe.int/en/working-documents/cpt-inf-2015-44-eng.pdf\" target=\"_blank\">http://www.cpt.coe.int/en/working-documents/cpt-inf-2015-44-eng.pdf</a> <img alt=\"\" src=\"https://www.ochrance.cz/typo3/ext/od_linkdesc/icons/external.gif\" class=\"od_linkdesc_icon_external\" />). Jedná se o základní minimální standard v rámci harmonizace přijatelných podmínek vězněných osob sdílený<a name=\"_GoBack\"></a> napříč zeměmi Rady Evropy.  </p>"
---

<!-- imported from the old website -->

<p>Minimální standard CPT pro ubytovací plochy ve věznicích je následující:</p> <p></p><ul><li><span style="line-height: 17.92px; font-size: 12.8px;">6 m<sup>2</sup> obytného prostoru v případě ubytování odsouzených po jednom + sociální zařízení;</span></li><li><span style="line-height: 17.92px; font-size: 12.8px;">4 m<sup>2</sup> obytného prostoru na jednoho vězně v případech hromadného systému ubytování + plně oddělené sociální zařízení;</span></li><li><span style="line-height: 17.92px; font-size: 12.8px;">vzdálenost mezi zdmi vězeňské cely alespoň 2 m; a</span></li><li><span style="line-height: 17.92px; font-size: 12.8px;">výška vězeňské cely alespoň 2,5 m.</span></li></ul><p></p>    <p>CPT rozvíjí prostorové požadavky na ubytovací plochy již od 90. let minulého století. Ačkoliv tyto standardy aplikuje během všech svých návštěv smluvních stran Evropské úmluvy o zabránění mučení a nelidskému nebo ponižujícímu zacházení nebo trestání, nebyly tyto zatím jasně definovány v jednom dokumentu a jednalo se tak spíše o výsledek aplikační praxe.</p> <p>V posledních letech se také zvýšila poptávka po takovýchto standardech. V současnosti připravuje Rada pro penologickou spolupráci (PC-CP) bílou knihu „Přeplněnost věznic“ a Evropský soud pro lidská práva rovněž zaznamenal zvyšující se počet stížností namítajících porušení článku 3 Evropské úmluvy o ochraně lidských práv a základních svobod (dále jen „Úmluva“) z důvodu nedostatečné ubytovací plochy, kterou mají vězni k dispozici. CPT dále připomíná, že dostatečný životní prostor na jednoho vězně úzce souvisí se závazkem každého členského státu Rady Evropy respektovat důstojnost vězněných osob.</p> <p>V dokumentu se CPT blíže věnuje problematice hromadného systému ubytování a vyzývá členské státy, aby stávající prostorový minimální standard byl, zejména při výstavbě nových věznic, aplikován následovně:</p> <p></p><ul><li><span style="line-height: 17.92px; font-size: 12.8px;">2 vězněné osoby na ložnici: alespoň 10 m<sup>2</sup> (6 m<sup>2</sup> + 4 m<sup>2</sup>) ubytovací plochy + samostatné sociální zařízení<sup>[1]</sup>;</span></li><li><span style="line-height: 17.92px; font-size: 12.8px;">3 vězněné osoby na ložnici: alespoň 14 m<sup>2</sup> (6 m<sup>2</sup> + 8 m<sup>2</sup>) ubytovací plochy + samostatné sociální zařízení; a</span></li><li><span style="line-height: 17.92px; font-size: 12.8px;">4 vězněné osoby na ložnici: alespoň 18 m<sup>2</sup> (6 m<sup>2</sup> + 12 m<sup>2</sup>) ubytovací plochy + samostatné sociální zařízení.</span></li></ul><p></p>   <p>CPT stanovením minimální plochy ubytovacího prostoru ve věznicích nabízí vodítko pro posuzování dostatečného životního prostoru, který by měl být vězněným osobám k dispozici.</p> <p>Závěrem se Výbor obsáhle věnuje vztahu mezi rozlohou ubytovacího prostoru a nelidským a ponižujícím zacházením, kdy konstatuje, že nedostatečný ubytovací prostor sám o sobě zpravidla nemůže být jediným faktorem pro porušení článku 3 Úmluvy. CPT připouští, že plocha ubytovacího prostoru je důležitou skutečností, nicméně při rozhodování o porušení článku 3 Úmluvy je vždy nutné brát v potaz i další důležité faktory, které jsou příkladmo uvedeny v příloze nového Standardu. Jedná se zejména o kombinaci: celkového stavu a čistoty zařízení; přístupu k dennímu světlu, větrání a topení; dostupnosti sociálních zařízení; rozsahu vycházek; a smysluplného programu zacházení.</p> <p>V souvislosti s novým Standardem nelze opomenout nález Ústavního soudu ze dne 27. 10. 2015, sp. zn. I. ÚS 860/15, § 59 (dostupný z <a title="Otevření do nového okna" href="http://nalus.usoud.cz/" class="-" target="_blank">http://nalus.usoud.cz</a> ). Ústavní soud dovodil, že doporučení a výklad pojmů expertních orgánů mezinárodních organizací vzniklých na základě mezinárodní smlouvy, konkrétně Evropského výboru pro zabránění mučení a nelidskému či ponižujícímu zacházení nebo trestání, mají autoritativní povahu a každá odchylka ze strany orgánů veřejné moci musí být velmi důkladně a přesvědčivě odůvodněna.</p> <br /> <hr /> <p><i>[1] Pravidelně o výměře 1 až 2 m<sup>2</sup>. V případech, kdy je ubytována více než jedna osoba, mělo by sociální zařízení být plně oddělené od zbytku ložnice.</i></p>

---
title: "Ombudsmanka zahájila systémové šetření ve věci údajného zneužívání zajišťovacích příkazů finanční správou"
oldUrl: "src/www.ochrance.cz/aktualne/tiskove-zpravy-2017/ombudsmanka-zahajila-systemove-setreni-ve-veci-udajneho-zneuzivani-zajistovacich-pr"
date: 2017-09-06
perex: "<p>Ombudsmanka v posledních měsících pozorně sleduje zprávy o údajných nezákonných postupech finanční správy při vydávání zajišťovacích příkazů. Ač obsah i četnost dosavadních podnětů řešených ombudsmanem zatím nenasvědčuje riziku jejich plošného zneužívání, nebere tyto indicie na lehkou váhu a rozhodla se postupy finanční správy prověřit v systémovém šetření.</p>"
---

<!-- imported from the old website -->

<p>V šetření navázala spolupráci se zástupci Komory daňových poradců ČR. Požádala je o postoupení konkrétních případů, v nichž rozporují postup finanční správy. Současně se rozhodla oslovit i širokou veřejnost.</p> <p>Pokud se kdokoliv z řad podnikatelů domnívá, že finanční správa v jeho případě vydáním zajišťovacího příkazu pochybila, je předně nezbytné poradit se s advokátem či daňovým poradcem o možnosti obrany ve správním soudnictví. Soudní obrana je obranou nejefektivnější. </p> <p>Ombudsmanka uvítá, pokud tento podnikatel se svým případem seznámí rovněž její kancelář. Ve svém systémovém šetření ombudsmanka může využít případy zajišťovacích příkazů vydaných v roce 2013 a později, proti nimž se daňový subjekt neúspěšně bránil odvoláním. Je vhodné doložit kopii zajišťovacího příkazu, kopii odvolání a kopii rozhodnutí o něm, spolu se stručným popisem toho, v čem konkrétně finanční správa měla pochybit.</p> <p>Pokud ombudsmanka v systémovém šetření odhalí nedostatky v postupu finanční správy, nemusí to bez dalšího mít dopad na platnost konkrétních zajišťovacích příkazů (proto je nutná souběžná soudní obrana). Plošné šetření ombudsmanky však může napomoci celkové systémové změně praxe a ovlivnit v budoucnu osudy dalších podnikatelů. </p>

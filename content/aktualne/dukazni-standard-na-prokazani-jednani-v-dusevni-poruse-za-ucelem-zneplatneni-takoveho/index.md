---
title: "Důkazní standard na prokázání jednání v duševní poruše za účelem zneplatnění takového jednání je nadměrně vysoký (Nález Ústavního soudu sp. zn. I. ÚS 173/13)"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/dukazni-standard-na-prokazani-jednani-v-dusevni-poruse-za-ucelem-zneplatneni-takoveho/"
date: 2014-09-22
perex: "<p></p>"
---

<!-- imported from the old website -->

<p>V nálezu Ústavního soudu ze dne 20. 8. 2014, sp. zn. I. ÚS 173/13, dostupné na <a href="http://nalus.usoud.cz/" target="_blank">nalus.usoud.cz</a>, se Ústavní soud zabýval tím, zda nebylo zasaženo do práva na ochranu majetku (čl. 11 odst. 1 Listiny základních práv a svobod) osoby, která pod vlivem duševní poruchy sjednala právní úkon, na jehož základě měla poskytnout majetkové plnění.</p><p>Skutkově šlo o to, že stěžovatel podepsal směnku, na jejímž základě mělo být poskytnuto majetkové plnění. Stěžovatel jednou směnku podepsal jako jednatel společnosti a jednou jako fyzická osoba, kdy se zavázal poskytnout plnění, pokud je neposkytne společnost (směnečný rukojmí). Ze znaleckých posudků vyplynulo, že v době podpisu směnky trpěl stěžovatel duševní poruchou, která měla kolísavý charakter, a bylo velmi pravděpodobné, že si v době podpisu neuvědomil a neposoudil následky svého jednání. Na vymožení plnění byl vydán směnečný platební rozkaz, proti němuž stěžovatel brojil u Městského soudu v Praze, Vrchního soudu v Praze a následně i Nejvyššího soudu, přičemž všechny soudy námitky stěžovatele zamítly a ponechaly směnečný rozkaz v platnosti.</p><p>Obecné soudy shodně uvedly, že <em><strong>neplatnost právního úkonu</strong> podle § 38 odst. 2 zákona č. 40/1964 Sb., občanského zákoníku, ve znění pozdějších předpisů („starý občanský zákoník“) <strong>vyžaduje bezpečné zjištění</strong>, že účastník právního úkonu nedokáže posoudit následky svého jednání nebo své jednání ovládnout, a je <strong>vyloučeno činit závěr o jednání v duševní poruše na základě pravděpodobnosti</strong> či <strong>za skutkových okolností, které neumožňují učinit v uvedeném směru zcela jednoznačně skutkový závěr</strong>.</em> Nutno podotknout, že se jednalo o ustálenou judikaturu obecných soudů.</p><p>Proti tomuto dlouholetému konstantnímu názoru obecných soudů se postavil Ústavní soud, který svým nálezem I. ÚS 173/13 pootočil kormidlem ve směru k vyšší ochraně práv osob trpících duševní poruchou. Ústavní soud totiž uvedl, že vysoký standard dokazování duševní poruchy není žádoucí, neboť to ztěžuje či přímo znemožňuje využití institutu neplatnosti právního jednání z důvodu, že osoba jednala v duševní poruše (§ 38 odst. 2 starého občanského zákoníku). Jinak řečeno je nepřijatelné, aby osoba s duševní poruchou byla nucena tuto poruchu vždy bezpečně prokázat, neboť to ve většině případů nebude možné (zejména u duševních nemocí, které mají kolísavý charakter). Ústavní soud dále uvedl, že žádné skutkové okolnosti, které již odezněly, nelze následně, ex post, prokázat s absolutní jistotou. Vždy půjde o otázku určité míry pravděpodobnosti.</p><p>Ústavní soud tedy vyslovil závěr, že <em><strong>důkazní standard „zcela jednoznačného skutkového závěru“ a „bez jakéhokoliv náznaku pravděpodobnosti“ </strong>používaný v ustálené judikatuře Nejvyššího soudu pro prokázání jednání v duševní poruše za účelem zneplatnění takového jednání <strong>je nadměrně vysoký</strong></em>.  Ústavní soud samozřejmě reflektuje potřebu chránit dobrou víru osob vstupujících do právního jednání s osobami trpícími duševní poruchou. Tento nález tak neříká, že každá námitka duševní poruchy bude automaticky znamenat neplatnost právního jednání. Osoba stižená duševní poruchou bude muset i nadále existenci duševní poruchy prokazovat, avšak nově <em><strong>postačí, pokud prokáže vysokou míru pravděpodobnosti, že jednala v duševní poruše, která ji v daný moment činila neschopnou právně jednat</strong></em>. Ústavní soud dále uvedl, že pro učinění závěru o tom, že byla dosažena tato vysoká míra pravděpodobnosti, budou muset soudy pečlivě posuzovat všechny relevantní okolnosti a důkazy.</p><p>Zákon č. 89/2012 Sb., občanský zákoník, ve znění pozdějších předpisů („nový občanský zákoník“) již neumožňuje zbavit osobu způsobilosti k právním úkonům, ale toliko ji omezit ve svéprávnosti. Institut neplatnosti právního jednání (nyní § 581 věta druhá nového občanského zákoníku) se tak stává důležitým institutem chránícím práva osob s duševním postižením (zejména práva majetková). V této souvislosti představuje ono „otočení kormidla“ od požadavku na prokázání „jisté existence duševní poruchy“ k „pravděpodobné existenci duševní poruchy“ významnou garanci práva na majetek osob s duševním postižením, jakož i garanci práv souvisejících<sup>[1]</sup>.</p><br /><hr /><p><em>[1] Obsažených zejména v Úmluvě o právech osob se zdravotním postižením</em>  </p>

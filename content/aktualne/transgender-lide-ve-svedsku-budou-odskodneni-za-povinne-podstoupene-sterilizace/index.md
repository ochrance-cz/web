---
title: "Transgender lidé ve Švédsku budou odškodněni za povinně podstoupené sterilizace"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/transgender-lide-ve-svedsku-budou-odskodneni-za-povinne-podstoupene-sterilizace/"
date: 2018-06-06
perex: "<p>Švédsko je první zemí na světě, která transgender lidem vyplatí finanční kompenzaci.</p>"
---

<!-- imported from the old website -->

<p>Švédský parlament v březnu letošního roku rozhodl, že finančně odškodní transgender osoby za podstoupení nucených sterilizací. Odškodnění se týká přibližně 700 transgender osob, které byly v letech 1972 až 2013 v rámci procesu legálního uznání změny pohlaví donuceny ke sterilizaci. Každé osobě bude vyplaceno odškodnění ve výši zhruba 23 tisíc eur. </p> <p>Švédská organizace bojující za práva leseb, gayů, bisexuálů, transgender a queer osob (RFSL, Riksförbundet för homosexuellas, bisexuellas, transpersoners och queeras rättigheter) označila rozhodnutí za historické vítězství. Podle nich sice finanční odškodnění nemůže odčinit fakt, že byli transgender lidé nedobrovolně a nenávratně poškozeni na svém reprodukčním zdraví, přesto je kompenzace důležitým symbolickým gestem vypořádání se s nepříjemnou minulostí. Švédský stát podle nich uznal velkou křivdu, kterou na transgender lidech spáchal. </p> <p>Švédsko bylo první zemí na světě, která umožnila legální změnu pohlaví, a to od roku 1972. Podmínkou ke změně pohlaví však bylo podstoupení sterilizace, jelikož lidé žádající o změnu pohlaví byli vnímáni jako duševně nemocní a tudíž neschopni péče o děti. Zákon požadující sterilizaci jako podmínku pro právní uznání pohlaví byl v platnosti až do roku 2013. Nyní je Švédsko první zemí na světě, která transgender osoby za podstoupení vynucených sterilizací finančně odškodní.</p> <p>V posledních letech dochází v evropských státech k legislativním úpravám, které umožňují právní změnu pohlaví bez podstoupení sterilizace. V roce 2017 rozhodl Evropský soud pro lidská práva, že požadavek nucených sterilizací v rámci procesu právního uznání změny pohlaví je v rozporu s lidskými právy. Tento rozsudek slouží jako určitý precedens, podle kterého by se měly soudy v podobných případech řídit. Na základě tohoto rozsudku proto někteří věří, že požadavek nucených sterilizací brzy skončí.</p> <p>V současnosti je sterilizace stále legálně vyžadována ve 14 evropských zemích.</p> <p> </p> <p>Více informací ke švédskému odškodnění <a href="https://www.rfsl.se/en/aktuellt/historic-victory-trans-people-swedish-parliament-decides-compensation-forced-sterilizations/https:/www.rfsl.se/en/aktuellt/historic-victory-trans-people-swedish-parliament-decides-compensation-forced-sterilizations/" target="_blank">zde</a></p> <p>Podrobnosti k rozsudku Evropského soudu pro lidská práva z roku 2017 zde:</p> <a href="https://tgeu.org/echr_end-sterilisation/" target="_blank">https://tgeu.org/echr_end-sterilisation/</a>

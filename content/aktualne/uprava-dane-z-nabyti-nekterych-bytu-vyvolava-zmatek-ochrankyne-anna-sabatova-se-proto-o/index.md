---
title: "Úprava daně z nabytí některých bytů vyvolává zmatek. Ochránkyně Anna Šabatová se proto obrací s návrhem řešení na ministra financí a Generální finanční ředitelství"
vystupy:
  - tz
oldUrl: "/aktualne/tiskove-zpravy-2017/uprava-dane-z-nabyti-nekterych-bytu-vyvolava-zmatek-ochrankyne-anna-sabatova-se-proto-o"
date: 2017-06-15
perex: "<p>Když si někdo koupí nový rodinný dům nebo nový byt v bytovém domě, je osvobozen od daně z nabytí nemovitosti. Pokud si však od 1. ledna 2014 koupil nový byt v rodinném domě, finanční úřad osvobození neuzná, protože v zákoně nejsou oproti dřívější době výslovně osvobozeny „bytové jednotky v rodinných domech“. V letošním roce se totiž Finanční správa přiklonila k doslovnému výkladu zákona a daň včetně úroků požaduje i zpětně – tedy od 1. ledna 2014. Podle veřejné ochránkyně práv se může jednat o nedůvodné znevýhodnění určité skupiny vlastníků a o nezamýšlenou mezeru v zákoně. Ochránkyně navrhuje ministru financí několik možností, jak absurdní situaci vyřešit. Reaguje tím na podněty a dotazy občanů.</p>"
---

<!-- imported from the old website -->

<p>Že jde o nezamýšlenou mezeru v zákoně, podporuje také fakt, že bývalý ministr financí Andrej Babiš později podal návrh na změnu zákona, který rozšiřuje osvobození právě i na byty v rodinných domech. <b>Tato novela by se však netýkala těch, kteří byt získali do její účinnosti. </b></p> <h5><span style="font-size: 12.8px;">Veřejná ochránkyně práv navrhuje tato možná řešení:</span></h5> <p></p><ul><li><b>Překlenutí zákonné mezery výkladem</b>: rodinné domy, v nichž se byty nacházejí, jako celky osvobozeny jsou a byty jako jednotky v bytových domech jsou rovněž osvobozeny. Byty v rodinných domech by proto měly být rovněž osvobozeny a zákon takto lze vykládat okamžitě.</li><li><b>Hromadné prominutí daně ministrem financí</b> z důvodu nesrovnalostí vyplývajících z uplatňování daňových zákonů.</li><li><b>Zavést v připravované novele přechodné ustanoven</b>í a uplatnit tak osvobození i zpětně (krajní řešení).</li></ul><p></p>   <h5><span style="font-size: 12.8px;">Koho se problém týká a jak vznikl:</span></h5> <p>Problém se dotýká pouze nových bytových jednotek v  rodinných domech. O rodinný dům se jedná v případě, že se zde nachází maximálně tři byty. Od čtyř bytů výš hovoříme o bytovém domě, kde platí osvobození od daně z nabytí nemovitosti bez jakýchkoliv pochybností. </p> <p>Rozdílné nakládání s bytovými jednotkami zavedl § 7 zákonného opatření Senátu č. 340/2013, o dani z nabytí nemovitých věcí. Podle Finanční správy se osvobození od daně bytových jednotek v rodinných domech netýká, protože v zákoně nejsou výslovně uvedeny. Finanční správa se přiklonila k doslovnému výkladu zákona a upozorňuje vlastníky těchto bytů na povinnost zaplatit daň včetně úroků. K takovému výkladu zákona se však přiklonila až v letošním roce.</p> <p>Doslovný výklad zákona však nemusí být rozhodující, protože <b>je třeba zohlednit také účel právní úpravy a okolnosti, které zákonodárce k jejímu přijetí vedly.</b> Z důvodové zprávy k zamýšlené změně vyplývá, že měla osvobození od daně rozšířit (i na nepodnikatelské subjekty). Odchylné vymezení osvobozených staveb oproti dřívějšímu zákonu č. 357/1992 Sb., však způsobuje popsané problémy a zřejmě neúmyslně okruh osvobozených převodů také zužuje. Lze se důvodně domnívat, že bytové jednotky v rodinných domech nejsou zmíněny pouze omylem nebo nedopatřením (tzv. teleologická mezera v právu). </p> <p><span style="font-size: 12.8px;">Daň z nabytí nemovitosti činí 4 %. Pokud si někdo v minulosti například koupil bytovou jednotku v rodinném domě v hodnotě 3 000 000 Kč, byla mu zpětně vyměřena daň 120 000 Kč + úroky.</span></p>

---
title: "Setkání ochránkyně s obyvateli Zlínského kraje"
oldUrl: "src/www.ochrance.cz/aktualne/tiskove-zpravy-2015/setkani-ochrankyne-s-obyvateli-zlinskeho-kraje"
date: 2015-03-17
perex: "<p>Obyvatelé Zlínského kraje budou mít ve středu 1. dubna možnost setkat se s veřejnou ochránkyní práv Annou Šabatovou, dozvědět se víc o její práci, a o tom, s čím jim může pomoci. Zájemci mohou návštěvy využít i k podání podnětu ochránkyni.</p>"
---

<!-- imported from the old website -->

<p>V rámci osvětové kampaně „Zajímáte nás“ zamíří veřejná ochránkyně práv 1. dubna do Zlínského kraje. Cílem návštěvy je zvyšovat právní povědomí občanů, povzbudit je v řešení problémů a vysvětlovat jim, v čem jim může ombudsman pomoci. Ochránkyně se setká s obyvateli kraje, se zástupci úřadů, navštíví domov pro osoby se zdravotním postižením a připraven je i vzdělávací program pro studenty. </p><p>Návštěvu kraje zahájí ochránkyně v <strong>dopoledních hodinách v Domově pro osoby se zdravotním postižením v Kvasicích</strong>. Seznámí se s fungováním zařízení, podmínkami, v nichž klienti pobývají a hovořit bude i s personálem.</p><p><strong>V 11:00 h ochránkyně osobně přivítá občany u dočasného informačního stánku na Krajském úřadě ve Zlíně</strong>. Právníci Kanceláře veřejného ochránce práv zde pak budou až <strong>do 15:30 h přijímat podněty</strong> od občanů (stížnosti na úřady či na diskriminaci), vysvětlovat působnost a pravomoci ochránkyně, průběh šetření i to, jak může ochránkyně v konkrétních případech pomoci.</p><p>Návštěva v regionu je pro ochránkyni i příležitostí <strong>setkat se se zástupci kraje a obcí</strong>, s nimiž bude rovněž hovořit o své působnosti a nejčastějších problémech, s nimiž se na ni lidé ze Zlínského kraje obracejí. Současně to bude i příležitost seznámit se s názory úřadů a s potížemi, které řeší.</p><p>Mezitím, v dopoledních hodinách (10-13 h), se studenti <strong>Gymnázia a jazykové školy s právem státní jazykové zkoušky Zlín</strong> zúčastní osvětově-vzdělávacího programu pro mládež. Na veřejnou ochránkyni práv se totiž s dotazy a podněty obracejí i děti a náctiletí. Hra s divadelními prvky a workshop vtáhnout studenty do diskuze, v níž se lépe seznámí se svými právy, budou diskutovat o toleranci k odlišnosti a o občanské odpovědnosti. Studenti se dozví, s čím a jak se mohou na ochránkyni obracet, jaká je její působnost. S právníky Kanceláře veřejného ochránce práv mohou rovnou prodiskutovat i některé vážné situace, do nichž se sami dostávají.</p><p><strong>V Městské knihovně ve Valašském Meziříčí se v 18:00 h</strong> <strong>uskuteční večerní setkání ochránkyně s občany</strong>. Jeho hlavní tématem jsou <strong>(Ne)rovné šance v zaměstnání</strong> a uvede ho hraná divadelní scénka s příběhem popisujícím potíže s diskriminací v zaměstnání. Účastníci večera mohou do příběhu zasahovat svými zkušenostmi a náměty, jak by bylo možné popisovaný problém řešit. V následné diskuzi s veřejnou ochránkyní práv a jejími právníky se pak dozví, jak by měli postupovat, jaká jsou jejich práva, kdy a jak jim může veřejný ochránce práv pomoci. Vstup na večerní setkání je volný.</p><p>Osvětová setkání &quot;Zajímáte nás&quot; se konají v rámci projektu Společně k dobré správě financovaného z prostředků Evropského sociálního fondu prostřednictvím Operačního programu Lidské zdroje a zaměstnanost a státního rozpočtu ČR.</p><p><img src="https://www.ochrance.cz/uploads/RTEmagicC_esf_eu_04.jpg.jpg" height="67" width="622" alt="" /></p>

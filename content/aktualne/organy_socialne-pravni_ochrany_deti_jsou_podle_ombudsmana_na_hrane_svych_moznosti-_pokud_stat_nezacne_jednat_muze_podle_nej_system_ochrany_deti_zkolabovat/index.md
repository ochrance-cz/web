---
title: Orgány sociálně-právní ochrany dětí jsou podle ombudsmana na hraně svých
  možností. Pokud stát nezačne jednat, může podle něj systém ochrany dětí
  zkolabovat
date: 2022-12-11T20:25:58.915Z
vystupy:
  - tz
perex: >
  <p>Problémy, které podle zjištění veřejného ochránce práv řeší takzvané OSPODy
  (orgány sociálně-právní ochrany dětí), jsou podobné napříč celou republikou.
  Jde především o přetížení stávajících sociálních pracovníků kvůli
  nedostatečnému obsazení úřadů. Zatímco povinností OSPODům přibývá, jejich
  vedení se potýká s vysokou fluktuací zaměstnanců a nezájmem nových uchazečů o
  výběrová řízení. Ombudsman se proto se svými poznatky obrátil na ministra
  práce a sociálních věcí a upozornil ho, že neutěšená situace OSPODů negativně
  dopadá především na ohrožené děti.</p>
---
<p><em>Při své nedávné návštěvě sociálního odboru magistrátu v&nbsp;Ústí nad Labem jsem měl možnost vyslechnout přímo zkušenosti tamních pracovníků OSPOD i vedení města. Viděl jsem také, v&nbsp;jak složitých podmínkách v terénu pracují. Pokud se každý sociální pracovník stará v měsíci o 120 až 160 dětí, výraz &bdquo;přetížení&ldquo; je pro takovou situaci naprosto nedostatečný,&ldquo; </em>shrnul své dojmy z&nbsp;jednání v Ústeckém kraji ombudsman Stanislav Křeček.</p>

<p>Podobné zkušenosti mají také právníci Kanceláře ombudsmana z místních šetření napříč celou republikou. Na mnohých obecních úřadech s&nbsp;rozšířenou působností chybí i několik sociálních pracovníků. Zaměstnanci podle zkušeností vedení úřadů často odcházejí do sféry sociálních služeb. Nejenže v&nbsp;této oblasti na rozdíl od OSPODů pracují s&nbsp;motivovanými klienty, ale mají také jistotu vyšších platů. Ty se pracovníkům v&nbsp;sociálních službách určují podle jiné platové tabulky, v 10. a 11. platové třídě tak podle délky praxe berou o 4-6 tisíc víc než sociální pracovníci OSPOD<em>. </em></p>

<p><em>&bdquo;Požadavky na sociální pracovníky OSPOD jsou přitom velmi vysoké, ať už jde o jejich vzdělání nebo další vzdělávání,</em>&ldquo; upozorňuje ombudsman.</p>

<p>Objem agendy OSPODů postupně narůstá, a to jak přímo v oblasti sociálně-právní ochrany dětí, tak při výkonu kolizního opatrovnictví, tedy hájení zájmů dětí v&nbsp;soudních řízeních. Od ledna 2022 například přibyla pracovníkům OSPOD povinnost rozhodovat o vydání souhlasu také s&nbsp;poskytováním ochrany a pomoci dítěti v&nbsp;zařízení pro děti vyžadující okamžitou pomoc.</p>

<p>Stát by měl podle ombudsmana vytvořit sociálním pracovníkům OSPOD vhodné předpoklady pro jejich práci. Měli by mít dostatečný prostor pro preventivní práci s&nbsp;rodinami, tak aby museli co nejméně přistupovat ke krajním prostředkům řešení situace ohrožení dítěte, jako je jeho odebrání dítěte z&nbsp;rodiny.</p>

<p>Na obdobné problémy jako ombudsman upozornila ministra práce a sociálních věcí už dříve také profesní organizace sociálních pracovníků OSPOD (Profesní komora sociálně-právní ochrany dětí). Ta také navrhla konkrétní kroky, které by mohly pomoci situaci OSPOD stabilizovat.</p>

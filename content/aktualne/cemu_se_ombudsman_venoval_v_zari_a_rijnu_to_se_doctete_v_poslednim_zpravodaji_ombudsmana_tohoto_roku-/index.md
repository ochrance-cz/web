---
title: Čemu se ombudsman věnoval v září a říjnu? To se dočtete v posledním
  Zpravodaji ombudsmana tohoto roku
date: 2024-11-29T08:20:45.836Z
vystupy:
  - aktualita
perex: >
  <p>Poslední Zpravodaj ombudsmana roku 2024 je tu. Ombudsman opět řešil pestrá
  témata: poplatky, plné moci i kočárky. V&nbsp;září a říjnu také navštívil
  několik zařízení, kde jsou lidé nějak omezení na svobodě.</p>
---
<p><strong>Čím se ombudsman například zabýval?</strong></p>

<blockquote>
<p><a href="https://www.ochrance.cz/zpravodaj/za_zari_a_rijen_2024/#item-1-4">Ombudsman pomohl sociální pracovnici s uznáním její odborné způsobilosti </a></p>

<p>Sociální pracovnice předložila krajskému úřadu doklady o svém vzdělání k uznání odborné způsobilosti pracovníka v&nbsp;sociálních službách. Ty úřadu nestačily. Požadoval od ní absolvovat další vzdělání nebo doložit potvrzení Ministerstva zdravotnictví o splnění odborné způsobilosti. Ministerstvo takové potvrzení standardně nevydává. Stěžovatelce tak hrozilo, že přijde o práci. Po zásahu ombudsmana krajský úřad přiznal, že nepostupoval správně a způsobilost stěžovatelky uznal.</p>

<p><a href="https://www.ochrance.cz/zpravodaj/za_zari_a_rijen_2024/#item-3-0">Může gynekologická ambulance zakázat vstup pacientkám s kočárkem? </a></p>

<p>Gynekologická ambulance zakázala vstup s dětskými kočárky. Recepční proto nevpustila těhotnou ženu s dvouletým dítětem, pro které nesehnala hlídání. Vedoucí lékař zdůvodnil zákaz rušením ostatních pacientek a zvýšeným rizikem přenosu infekcí. Ombudsman uznal, že některé důvody měly legitimní cíl, avšak zákaz nebyl přiměřený. Doporučil méně omezující opatření, například žádost o příchod bez doprovodu, pokud je to možné. Vedoucí lékař s&nbsp;tím souhlasil.</p>

<p><a href="https://www.ochrance.cz/zpravodaj/za_zari_a_rijen_2024/#item-4-0">Ombudsman chrání lidi před špatným zacházením. Už od roku 2006 je národním preventivním mechanismem.</a></p>

<p>Ombudsman pravidelně navštěvuje zařízení, kde jsou lidé omezení na svobodě nebo závislí na poskytované péči. Jedná se například o věznice, dětské domovy nebo domovy pro seniory. Od roku 2018 také sleduje, jak Česká republika naplňuje práva lidí s&nbsp;postižením a pozornost věnuje i zařízením pro osoby s&nbsp;postižením.</p>

<p>V&nbsp;září a říjnu navštívil dětské domovy v&nbsp;Písku a v&nbsp;Moravské Třebové, soukromé zařízení Senior CZ v Ústí nad Labem a neregistrovaná zařízení sociálních služeb v&nbsp;Ostrožské Nové Vsi a ve Strání. Také sledoval správní vyhoštění ze Zařízení pro zajištění cizinců Balková.</p>
</blockquote>

---
title: "Vyšla nová studie o přiměřených opatřeních! Netýká se pouze práv osob se zdravotním postižením, ale i jiných menšin."
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2014/vysla-nova-studie-o-primerenych-opatrenich-netyka-se-pouze-prav-osob-se-zdravotnim-post/"
date: 2014-02-21
perex: "<p>Evropská síť právních expertů v oblasti potírání diskriminace zveřejnila novou tematickou zprávu s názvem „Přiměřená antidiskriminační opatření mimo rámec zdravotního postižení“. </p>"
---

<!-- imported from the old website -->

<p class="align-blok">Autorky Isabelle Rorive a Emmanuelle Bribosia  se ve zprávě zabývaly jak vývojem antidiskriminačních opatření v severní Americe, kde došlo k jejich prvotnímu vzniku, tak i současnému stavu v Evropě.</p> <p class="align-blok">Nejvíce prostoru v publikaci však autorky věnovaly rozboru současného stavu přiměřených antidiskriminačních opatření v členských a kandidátských zemích Evropské unie. Nejvíce pokrokovými státy na legislativním poli jsou Švédsko, Finsko, Slovensko a dva regiony členských států – rakouská Vídeň a belgické Vlámsko.</p> <p class="align-blok">V publikaci se autorky zaměřily na přiměřená antidiskriminační opatřeni na poli náboženského a jiného vyznání, rasy a etnika a věku.  Pod drobnohledem se pak ocitá zejména první z nich – přiměřená antidiskriminační opatření pro osoby různých náboženských a jiných vyznání. Státy, postrádající hmotně právní úpravu, se s potřebou takových opatření nejčastěji vypořádávají pomocí kooperačních smluv s církvemi, či výkladem zákazu diskriminace jako příkazu provádět pozitivní antidiskriminační opatření. Zpráva obsahuje rozbor praxe států týkající se volných dní při náboženských svátcích, pružné pracovní doby, speciálních stravovacích požadavků praktikujících osob, oblečení a náboženských symbolů.</p> <p class="align-blok">Čtenář se tak může dozvědět informace o jídelníčcích některých tureckých zákonodárců, zvláštních časech stravování některých vězňů, o sikhských turbanech ve Velké Británii či o existenci burkin – speciálním plaveckém úboru pro muslimské ženy.</p> <p class="align-blok">Pomocí příkladů z judikatury je navíc možné pozorovat rozdíly mezi evropskými státy. Například v Estonsku může dojít k propuštění učitelky v mateřské školce, protože slaví s dětmi pouze křesťanské svátky a na svátky ostatních náboženství zapomíná, čímž děti těchto vyznání diskriminuje. Naproti tomu v nábožensky sekularizované Francii je zastáván názor, že náboženství není součástí pracovní smlouvy a proto zaměstnanec nemůže žádat o přeřazení na jinou pozici, než k jaké podepsal pracovní smlouvu, z náboženských důvodů. Jako alternativa je pak takovému zaměstnanci dáno pouze ukončení pracovního poměru.</p> <p class="align-blok">Na závěr autorky zdůrazňují, že koncept přiměřených antidiskriminačních opatření je důležitým krokem ve vývoji zásady rovného zacházení. Podle autorek potíže mnohých lidí nevznikají pouze na základě jejich příslušnosti k některé ze skupin, ale i na základě toho, že společnost jejich speciální potřeby prostě opomíjí.</p> <p>Studie je v anglickém jazyce dostupná <a title="Otevření do nového okna" href="http://www.non-discrimination.net/content/media/Reasonable%20Accommodation%20EN.pdf" target="_blank">zde</a> .</p>

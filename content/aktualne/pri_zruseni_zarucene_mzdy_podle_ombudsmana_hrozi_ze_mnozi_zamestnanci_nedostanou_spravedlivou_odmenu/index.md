---
title: "Při zrušení zaručené mzdy podle ombudsmana hrozí, že mnozí zaměstnanci
  nedostanou spravedlivou odměnu "
date: 2023-11-08T10:07:12.597Z
vystupy:
  - tz
perex: >
  <p><a
  href="https://odok.cz/portal/veklep/material/pripominky/ALBSCWHBH33R/">V&nbsp;připomínkách
  k navrhované změně zákoníku práce</a> se veřejný ochránce práv postavil za
  zachování institutu takzvané zaručené mzdy. Ta představuje nejnižší možnou
  odměnu pro jednotlivé profese. Začíná na minimální mzdě a roste podle toho,
  jak složitou, odpovědnou a namáhavou práci lidé dělají. Ministerstvo práce a
  sociálních věcí nyní navrhlo dvě možné varianty změny zákoníku práce. Podle té
  první by se výpočet zaručené mzdy pouze upravil a místo 8 skupin prací by
  zůstaly 4. Druhá varianta počítá, že by se zaručená mzda&nbsp;úplně zrušila.
  To by ale podle ombudsmana vedlo ke&nbsp;snížení mezd a&nbsp;platů části
  zaměstnanců.</p>
---
<p>Zvlášť negativně by zrušení zaručené mzdy dopadlo na zaměstnance v&nbsp;platové sféře. Ombudsman v připomínkách upozornil, že tarifní plat mnohých zaměstnanců ve&nbsp;veřejných službách a&nbsp;správě je pod&nbsp;nejnižší úrovní zaručené mzdy a zaměstnavatel jim nyní podle zákona rozdíl doplácí. Pokud by ale prošlo zrušení zaručené mzdy, už by zaměstnavatelé tuhle povinnost neměli.</p>

<p><em>&bdquo;Pro&nbsp;řadu zaměstnanců v&nbsp;platové sféře by tedy zrušení zaručené mzdy znamenalo snížení platu a&nbsp;často i srovnání jeho výše se zaměstnanci v&nbsp;nižších platových třídách, kteří vykonávají méně kvalifikované a&nbsp;méně odpovědné práce,&ldquo; </em>popsal ombudsman Stanislav Křeček s&nbsp;tím, že by tito lidé nebyli spravedlivě odměňováni podle složitosti, odpovědnosti a&nbsp;namáhavosti jejich práce, obtížnosti pracovních podmínek, pracovní výkonnosti a&nbsp;dosahovaných pracovních výsledků.</p>

<p><em>&bdquo;Předkladatel dále argumentuje, že zrušení zaručené mzdy bude znamenat snížení administrativní zátěže zaměstnavatelů. To je jistě pravda, ale snižování administrativní zátěže by nemělo jít na&nbsp;úkor přiměřeného mzdového či platového ohodnocení zaměstnanců, které je důležitější hodnotou,&ldquo;</em> doplnil ombudsman.</p>

<p>Nesouhlasí ani s&nbsp;argumentem, že by se zrušením zaručené mzdy otevřel prostor pro&nbsp;kolektivní vyjednávání. I po změně zákoníku práce podle první varianty navrhované MPSV by se zaručená mzda stejně jako dosud vztahovala pouze na zaměstnance, kteří nemají mzdu určenou kolektivní smlouvou.</p>

<blockquote>
<p><strong>Slovníček pojmů</strong></p>

<p><a href="https://ppropo.mpsv.cz/XVIIIObecnaustanoveniomzdeplatua"><strong>Mzda</strong></a> je odměna za práci v pracovním poměru. Zahrnuje všechny složky odměny poskytnuté zaměstnanci za výkon práce, ať už jde o&nbsp;takzvanou základní mzdu nebo o&nbsp;její pohyblivé složky, jako jsou různé provize, odměny nebo bonusy.</p>

<p><a href="https://ppropo.mpsv.cz/XVIIIObecnaustanoveniomzdeplatua"><strong>Plat</strong></a> je peněžité plnění poskytované za práci zaměstnancům v&nbsp;pracovním poměru k&nbsp;zaměstnavateli, který využívá zcela nebo převážně veřejné zdroje, jako jsou prostředky ze státního rozpočtu, z&nbsp;ostatních veřejných rozpočtů nebo z&nbsp;veřejného zdravotního pojištění. Plat není možné určit jiným způsobem, v&nbsp;jiném složení a jiné výši, než umožňují právní předpisy -</p>

<p><a href="https://ppropo.mpsv.cz/xviii1minimalnimzda"><strong>Minimální mzda</strong></a> je nejnižší přípustná výše odměny za práci v&nbsp;základním pracovněprávním vztahu. Mzda, plat nebo odměna z&nbsp;dohody nesmí být nižší než minimální mzda.</p>

<p><a href="https://ppropo.mpsv.cz/xviii2zarucenamzda"><strong>Zaručená mzda</strong></a> je nejnižší možná mzda nebo plat pro jednotlivé práce podle jejich složitosti, odpovědnosti a namáhavosti. Vláda stanoví nařízením nejnižší úroveň zaručené mzdy a podmínky pro její poskytování zaměstnancům, jejichž mzda není sjednána v&nbsp;kolektivní smlouvě, a pro zaměstnance, kterým se za práci poskytuje plat.</p>

<p>Zdroj: <a href="https://ppropo.mpsv.cz/">https://ppropo.mpsv.cz/</a>&nbsp;</p>
</blockquote>

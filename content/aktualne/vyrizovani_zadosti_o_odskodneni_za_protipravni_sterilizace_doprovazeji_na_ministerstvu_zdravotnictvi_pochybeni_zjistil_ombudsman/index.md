---
title: Vyřizování žádostí o odškodnění za protiprávní sterilizace doprovázejí na
  Ministerstvu zdravotnictví pochybení, zjistil ombudsman
date: 2023-10-18T07:25:02.534Z
vystupy:
  - tz
perex: >
  <p>Podle zjištění veřejného ochránce práv Ministerstvo zdravotnictví nestíhá
  žádosti o odškodnění protiprávních sterilizací vyřizovat ve lhůtě stanovené
  zákonem. Předepsaných 60 dní v&nbsp;některých případech překročilo i
  trojnásobně. V&nbsp;komunikaci s&nbsp;žadatelkami navíc nebylo dlouhodobě
  vstřícné a také je dostatečně nepoučovalo o jejich právech. Se svými závěry
  seznámil ombudsman ministra zdravotnictví a doporučil mu například, aby
  ministerstvo udělalo několik úprav v&nbsp;poučení pro žadatelky o
  odškodnění.</p>
attachments:
  - title: Zpráva o šetření postupu Ministerstva zdravotnictví
    file: https://eso.ochrance.cz/Nalezene/Edit/12186
---
<p>Veřejný ochránce práv Stanislav Křeček prověřoval postup Ministerstva zdravotnictví v&nbsp;šetření z&nbsp;vlastní iniciativy. To zahájil vloni na základě stížností více než třicítky žadatelek o odškodnění za protiprávní sterilizace. V&nbsp;tomto systémovém šetření se zaměřil na proces vyřizování stížností, tedy na to, jak ministerstvo se stížnostmi nakládá po formální stránce. Věcným otázkám se věnuje v&nbsp;individuálních šetřeních případů jednotlivých stěžovatelek.</p>

<p>Ministerstvo se podle ombudsmana na rozhodování o žádostech o odškodnění dostatečně nepřipravilo. Tím, že dlouhodobě nevyřizuje žádosti o odškodnění protiprávních sterilizací v zákonné lhůtě, postupuje v&nbsp;rozporu s&nbsp;právní úpravou a porušuje základní zásady činnosti správních orgánů i&nbsp;principy dobré správy, konkrétně princip včasnosti. Neúměrně dlouhé čekání žadatelek na rozhodnutí o žádosti o odškodnění jen zbytečně protahuje jejich už tak mnohaleté čekání na uznání pochybení ze strany státu.</p>

<p>Ombudsman upozornil, že žadatelky jsou většinou už staršího věku. Jde jim především o&nbsp;uznání státu, že&nbsp;v&nbsp;minulosti připustil takové porušování zákona, jehož následky si nesou celý život<em>. Čím&nbsp;dřív bude jejich žádost vyřízena, tím bude jejich vystavení nejistotě kratší. Jsou již známy případy, kdy žadatelky v&nbsp;průběhu vyřizování žádosti o&nbsp;odškodnění zemřely,&ldquo;</em> zdůraznil ombudsman.</p>

<p><em>&bdquo;Proto navrhuji, aby ministerstvo zvážilo, zda by ve výjimečných případech, například u žadatelek pokročilého věku nebo těch se závažnými diagnózami ohrožení života, mohlo vyřizovat jejich žádosti nikoliv podle termínu doručení, ale přednostně před ostatními. Zvlášť vstřícný by tento postup byl v&nbsp;případech, kdy se žadatelky po zamítnutí žádosti o odškodnění bránily úspěšně správní žalobou, soud rozhodnutí ministra zrušil, a proto se ministerstvo musí žádostí zabývat znovu.&ldquo;</em> uvedl Stanislav Křeček. Ministerstvu vytkl i nevstřícnou komunikaci. Žadatelky se často potýkaly s tím, že se jim nedařilo úředníkům dovolat a nedostávaly odpovědi ani na své e-maily.</p>

<p>Ombudsman ve zprávě o šetření ocenil, že ministerstvo již upravilo a zpřesnilo poučení žadatelek o jejich právech. Především přidalo informaci, že mohou k&nbsp;prokázání nároku na odškodnění použít i jiné důkazy než pouze zdravotnickou dokumentaci, jako jsou například svědectví blízkých nebo deníkové zápisky.</p>

<p>Ministerstvu nyní ombudsman navrhl, aby do poučení žadatelkám doplnilo informaci, že při zamítnutí žádosti mohou o odškodnění požádat znovu a případně doplnit další důkazy. Stejně tak by ministerstvo mělo podle ombudsmana v&nbsp;poučení zdůraznit, že při e-mailovém podání rozkladu bez zaručeného elektronického podpisu musí žadatelé své podání do pěti dnů doplnit o vlastnoruční podpis. Setkal se totiž s&nbsp;případem, kdy žadatelka o odškodnění po celou dobu s&nbsp;ministerstvem komunikovala e-mailem a kvůli tomu, že vlastnoruční podpis včas nedoplnila, ministr rozklad zamítl.</p>

<p>Na případy protiprávních sterilizací upozornil v&nbsp;roce 2005 první ombudsman Otakar Motejl. Už tehdy po rozsáhlém šetření vládě <a href="https://eso.ochrance.cz/Nalezene/Edit/2596">doporučil</a>, aby přijala pravidla pro odškodnění protiprávně sterilizovaných. K&nbsp;tomu došlo až o 16 let později. Podle speciálního <a href="https://www.zakonyprolidi.cz/cs/2021-297">zákona</a> mohou lidé o odškodnění žádat od roku 2022 až do 1. ledna 2025.</p>

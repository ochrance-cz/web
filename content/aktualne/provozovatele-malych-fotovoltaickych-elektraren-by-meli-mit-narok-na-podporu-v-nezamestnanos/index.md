---
title: "Provozovatelé malých fotovoltaických elektráren by měli mít nárok na podporu v nezaměstnanosti"
oldUrl: "src/www.ochrance.cz/aktualne/tiskove-zpravy-2014/provozovatele-malych-fotovoltaickych-elektraren-by-meli-mit-narok-na-podporu-v-nezamestnanos"
date: 2014-04-23
perex: "<p>Jedno z deseti legislativních doporučení, která veřejná ochránkyně práv předložila Poslanecké sněmovně, se týká i provozovatelů malých fotovoltaických elektráren. Drobní výrobci elektřiny (provozovatelé střešních fotovoltaických elektráren o výkonu několika kW připojených do sítě) jsou totiž podle zákona o důchodovém pojištění považováni za osoby samostatně výdělečně činné.</p>"
---

<!-- imported from the old website -->

<p>Fotovoltaickou elektrárnu provozují na základě licence udělené Energetickým regulačním úřadem a současně s ní jim bylo přiděleno IČ. Příjmy z výroby elektřiny jsou pak považovány za příjmy z podnikání a z jiné samostatné výdělečné činnosti. Jedná se však řádově o několik tisíc korun za rok, tedy částku, která nepokryje životní potřeby. Provozovatelé těchto elektráren proto mají obvykle jiné zaměstnání, ze kterého žijí. </p><p>Do neřešitelné situace se však provozovatelé dostávají v okamžiku, kdy zaměstnání ztratí. Výroba elektřiny se v tu chvíli stává jejich hlavním příjmem, tj. tato samostatná výdělečná činnost je chápána jako hlavní, proto nemají nárok na podporu v nezaměstnanosti (OSVČ nemůže být uchazečem o zaměstnání podle zákona o zaměstnanosti, může být pouze zájemcem o zprostředkování zaměstnání, tj. bez podpory). Drobní výrobci elektřiny navíc nemohou využít ani postupu standardního pro živnostníky – přerušení provozování živnosti. Určitým řešením je sice možnost požádat Energetický regulační úřad o zrušení licence, ale to svými důsledky není totéž, jako když živnost přeruší jiné osoby samostatně výdělečně činné.</p><p>Provozovatelé sebemenších fotovoltaických elektráren (a to ani nezaměstnaní) navíc obecně nemají nárok ani na dávky pomoci v hmotné nouzi. Jako „podnikatelům“ se jim totiž započítává fiktivní příjem v částce odpovídající 50 % průměrné měsíční mzdy za předchozí rok (tedy cca 12 500 Kč), takže na dávky pomoci v hmotné nouzi nedosáhnou.</p><p>Veřejná ochránkyně práv proto doporučuje, aby se nějakým způsobem řešila situace, kterou zákonodárce původně jistě nezamýšlel a která tak nepříznivě dopadá na drobné výrobce elektřiny. </p><p>Pro ilustraci – typicky se jedná o případy, kdy si lidé na střechu domu namontují solární panely s výkonem cca 0,004 MW. Většinu elektřiny spotřebují sami na provoz domu, zisk z přebytků pouštěných do sítě je v lepších případech 2-3 tisíce korun měsíčně, v zimě jen pár stovek. Pokud přijdou o zaměstnání, je toto jejich jediným příjmem, nemají nárok na podporu v nezaměstnanosti a sami si musí platit zdravotní a sociální pojištění. Zákon totiž nerozlišuje, o jak velkou elektrárnu se jedná, jaký (a jestli vůbec) z ní má provozovatel příjem. </p>

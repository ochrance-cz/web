---
title: "Sedmý díl Ochránce"
tags:
  - Tisková zpráva
oldUrl: "/aktualne/tiskove-zpravy-2013/sedmy-dil-ochrance"
date: 2013-10-18
perex: "<p>V neděli 20. října vysílá ČT2 od 11:10 h sedmý díl pořadu Ochránce. Tři příběhy tohoto dílu spojuje nejspíš trpělivost, kterou se stěžovatelé museli při jednání s úřady obrnit. První řešili problém s příjezdovou cestou přes cizí pozemek, další s anglickým přepisem svého jména a třetí se snažili zamezit nepovoleným stavbám v sousedství. Repríza tohoto dílu je na programu ČT2 tentokrát až v pátek 25. 10. v 9:10 a další opakování jsou pak zařazena do vysílání ČT2 v neděli a úterý vždy po půlnoci.</p>"
---

<!-- imported from the old website -->

<p>Cesta k domu je nejen součástí představy klidného domova, ale je i nezbytnou podmínkou, abyste se domů vůbec dostali. Jak ale řešit situaci, když cesta k vašemu domu vede přes pozemek ve vlastnictví souseda a ten vám jednoho dne zakáže ji používat. A ignoruje i rozhodnutí úřadů. Přesně to se stalo manželům Neumanovým, kteří svou situaci museli s ombudsmanem řešit dokonce opakovaně. Nejprve totiž úřadům trvalo příliš dlouho, než dokázaly posoudit a rozhodnout, jestli se jedná o účelovou komunikaci nebo ne. Obzvlášť pro úřady malých obcí jde o velice složitou otázku, s níž si mnohdy neví rady. Protože protahováním rozhodnutí se obvykle vztahy mezi účastníky vyostřují, je o to důležitější, aby úřady dodržovaly lhůty a aby jim nadřízené krajské úřady věc opakovaně nevracely (raději by měly samy rozhodnout). V tomto případě se však věc komplikovala i tím, že úřad nebyl schopen vymáhat po sousedovi plnění svého rozhodnutí.</p><p>Možná trochu kuriózní se může jevit problém paní Červené, která se vdala za Čecha a žije v České republice už desítky let. Aby se ale mohla bez potíží občas vracet do rodného Ruska, ponechala si ruské občanství. V roce 2011 však na ni dopadlo nové nařízení, které cizincům přikazuje, aby se jejich české příjmení psalo tak, jak je uvedeno v pase – tedy podle anglického přepisu jejího českého jména psaného v azbuce. Výsledkem je však podivná zkomolenina, kterou paní Červená odmítla používat místo příjmení, s nímž desítky let žila. Nehodlala se ho vzdát bez boje.<br />V sousedství rodiny Černých začaly na chráněné louce vznikat hospodářské stavby bez stavebního povolení. Stáje a chlévy narušily odtokové poměry v krajině a vyhloubenými rýhami stéká voda smíšená s močkou na jejich pozemek. Stavební úřad v Ústí nad Labem o všem ví, přehazuje ale vinu na krajský úřad. A ten ji hází zase zpět. Černí nakonec podali i správní žalobu. Oba úřady přestaly dokonce reagovat na výtky ombudsmana, který se snažil přimět je alespoň k tomu, ať vlastníkovi udělují pokuty za užívání nepovolených staveb.</p><p>Po odvysílání najdete záznam tohoto dílu zde: <a title="Otevření do nového okna" href="http://www.ceskatelevize.cz/porady/10363268581-ochrance/313281381960013/" target="_blank">http://www.ceskatelevize.cz/porady/10363268581-ochrance/313281381960013/</a> </p>

---
title: Pro lidi s postižením je zvýšení příspěvku na péči nezbytnou podmínkou,
  aby mohli vést důstojný a plnohodnotný život, upozorňuje zástupce ombudsmana
date: 2023-06-08T07:15:08.392Z
vystupy:
  - tz
perex: >
  <p>Vít Alexander Schorm oslovil premiéra Petra Fialu kvůli plánované úpravě
  příspěvku na péči. Ministerstvo financí se totiž i přes varování odborníků
  postavilo proti pravidelné valorizaci příspěvku, se kterou počítal aktuální
  návrh novely zákona o sociálních službách. Zástupce ombudsmana požádal
  premiéra, aby toto téma zařadil na program červnového zasedání Vládního výboru
  pro&nbsp;osoby se zdravotním postižením. Právě Petr Fiala tomuto výboru
  předsedá.</p>
---
<p>Z&nbsp;příspěvku na péči si lidé platí nezbytnou podporu a pomoc s&nbsp;běžnými základními činnostmi, jako je hygiena a výkon fyziologických potřeb, oblékání nebo stravování. Tu jim poskytují sociální služby nebo neformální pečující. &nbsp;</p>

<p>Výše příspěvku přitom dlouhodobě neodpovídá potřebám příjemců ani cenám služeb. Reálná hodnota příspěvku se kvůli inflaci vytrvale snižuje. Podle <a href="https://idea.cerge-ei.cz/files/IDEA_Studie_05_2023_Valorizace_socialnich_davek/IDEA_Studie_05_2023_Valorizace_socialnich_davek.html">analýzy</a> think tanku IDEA příspěvek na&nbsp;péči ve&nbsp;stupni závislosti III od&nbsp;roku 2012 poklesl na&nbsp;73 % své hodnoty. To má pak zásadní dopady na kvalitu života lidí s&nbsp;postižením. Podle zástupce ombudsmana je zvýšení příspěvku a pravidelná valorizace jediným možným řešením.</p>

<p>&nbsp;<em>&bdquo;Současná situace bohužel vede k&nbsp;tomu, že lidé s&nbsp;postižením nečerpají péči a podporu v&nbsp;takovém rozsahu, ve&nbsp;kterém ji potřebují. Jsou vystavováni nedůstojným situacím a v&nbsp;některých případech může docházet k&nbsp;ohrožení jejich života, případně odcházejí z&nbsp;domácího prostředí do&nbsp;pobytových sociálních služeb, ale ne zcela ze&nbsp;svobodné vůle,&ldquo;</em> upozornil zástupce ombudsmana v&nbsp;dopise Petru Fialovi a připomněl, že zvýšení příspěvku na péči navrhoval ombudsman v&nbsp;jednom z aktuálních<strong>&nbsp;</strong><a href="https://www.ochrance.cz/dokument/zpravy_pro_poslaneckou_snemovnu_2022/vyrocni-zprava-2022.pdf">legislativních doporučení</a><strong> </strong>(str. 10) i v&nbsp;připomínkách k&nbsp;<a href="https://odok.cz/portal/veklep/material/pripominky/KORNCNDM9WTU/">novele zákona o&nbsp;sociálních službách</a>.</p>

<p><em>&bdquo;Pokud chci žít plnohodnotný a naplněný život, musím si hledat asistenty sama, platit je z jiných zdrojů nebo spoléhat na jejich dobrou vůli. Takže v&nbsp;mém případě rozhodně nejde ze strany státu o podporu pro život v&nbsp;celém spektru. Jedná se pouze o podporu přežití,&ldquo; popsala před časem členka </em><a href="https://www.ochrance.cz/pusobnost/monitorovani-prav-osob-se-zdravotnim-postizenim/">poradního orgánu</a> ombudsmana pro oblast práv lidí s&nbsp;postižením právnička Ivana Marešová. Podobná svědectví zazněla na konci května i v&nbsp;Poslanecké sněmovně na konferenci <a href="https://videoarchiv.psp.cz/playa.php?cast=2886">&bdquo;Jak umožnit lidem s postižením svobodně žít&ldquo;</a>.</p>

<p><em>&bdquo;Když nasloucháme lidem s&nbsp;postižením, je jasné, že příspěvek na péči je pro ně nutnost, a nikoli luxus. Vnímám jako více než nešťastné, když z&nbsp;oficiálních míst, jako je Ministerstvo financí, zaznívají mezi argumenty proti valorizaci příspěvku slova o jeho možném zneužívání. Lidé s&nbsp;postižením mají právo žít samostatný a nezávislý život a také rozhodnout, jak příspěvek využijí, například, jestli z něj zaplatí sociální služby nebo jím podpoří péči svých neformálních pečujících,&ldquo; </em>shrnul zástupce ombudsmana a zopakoval, že podle legislativního doporučení ombudsmana je v&nbsp;první řadě nutné příspěvek na péči navýšit na úroveň, která by odpovídala alespoň roku 2007, a zároveň je potřeba zavést jeho pravidelnou valorizaci. Ani případné zvý&shy;šení příspěvku ovšem nepomůže lidem s nejvyšší potřebou <a href="https://www.asistence.org/studie/">podpory</a>. Celý systém podpory pro lidi s postižením by se proto měl podle ombudsmana zásadně změnit.</p>

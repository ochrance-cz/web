---
title: Ombudsmani států Visegrádské čtyřky sdílejí v Kroměříži zkušenosti s
  pomocí lidem prchajícím před válkou na Ukrajině
date: 2022-10-20T08:30:38.775Z
vystupy:
  - tz
perex: >
  <p>Státy Visegrádské čtyřky se coby sousední nebo jako jazykově a kulturně
  blízké země staly častým cílem a novým domovem milionů lidí zasažených válkou
  na Ukrajině. O zkušenostech a pomoci Česka, Maďarska, Polska a Slovenska tváří
  v tvář takto obrovskému přesunu lidí hledajících bezpečné zázemí dnes
  diskutují představitelé čtyř visegrádských ombudsmanských institucí. Jejich
  úřady se každoročně střídají v&nbsp;pořádání konference zaměřené na aktuální
  témata týkající se jejich práce. Letošní dvoudenní setkání hostí český veřejný
  ochránce práv Stanislav Křeček, který své zahraniční kolegy ombudsmany a
  odborníky z&nbsp;jejich úřadů pozval do Kroměříže.</p>
---
<p>V&nbsp;úvodním panelu představili účastníci konference z&nbsp;jednotlivých zemí místní společenský kontext přijímání lidí utíkajících před válkou na Ukrajině. Sdíleli nejen relevantní data, ale diskutovali také o opatřeních přijatých na vládní i regionální úrovni nebo o zapojení dalších aktérů jako jsou ministerstva, regionální orgány státní správy i samosprávy a v&nbsp;neposlední řadě nevládní organizace.</p>

<p>Česká republika udělila podle dat Ministerstva vnitra pobytové oprávnění téměř 450 tisícům Ukrajinců. Naprostou většinu příchozích tvoří ženy (43 %) a děti (34 %). Díky <a href="https://www.paqresearch.cz/post/prace-ukrajinskych-uprchliku-v-cesku">aktuálním průzkumům</a> mají Češi k&nbsp;dispozici detailní informace o jejich <a href="https://www.paqresearch.cz/post/prace-ukrajinskych-uprchliku-v-cesku">pracovním uplatnění</a>, <a href="https://www.paqresearch.cz/post/ubytovani-ukrajinskych-uprchliku-v-cesku">bydlení</a>, <a href="https://www.paqresearch.cz/post/vzdelavani-ukrajinskych-deti-v-cesku">vzdělávání</a> nebo <a href="https://www.paqresearch.cz/post/uprchlici-ohrozeni-chudobou">materiálních podmínkách</a>. <a href="https://www.mpsv.cz/web/cz/-/mpsv-ma-unikatni-data-o-uprchlicich-z-ukrajiny-polovina-domacnosti-ma-dite-mladsi-5-let?fbclid=IwAR3lOT-tQ_FevQ0BNupZaeLz2dXesFZG7gIS-NIneoFgZ8EjO1d80jrsPrw">Vlastní průzkum</a> si udělalo například i Ministerstvo práce a sociálních věcí, na jeho základě pak směřovalo peníze na podporu dětských skupin.</p>

<p>Český ombudsman přináší od začátku války na webových stránkách přehled <a href="https://www.ochrance.cz/alert/">důležitých odkazů a informací v&nbsp;ukrajinštině</a>. Upozorňuje na <a href="https://www.ochrance.cz/aktualne/valka_na_ukrajine_se_u_nas_nesmi_stat_duvodem_pro_porusovani_lidskych_prav_varuje_ombudsman/">nebezpečí vykořisťování a obchodu s&nbsp;lidmi</a>. Vytvořil i několik speciálních <a href="https://www.ochrance.cz/situace/letaky-pro-ukrajince/">letáků</a> včetně <a href="https://deti.ochrance.cz/aktuality/ombudsman-detem-z-ukrajiny/">otázek a odpovědí přímo pro děti</a>, vzniklo i speciální číslo Bulletinu monitorování práv lidí se zdravotním postižením věnované <a href="https://www.ochrance.cz/dokument/valka_na_ukrajine_-_mimoradny_bulletin/ukrajina-mimoradny-bulletin.pdf">podpoře Ukrajinců s postižením</a>.</p>

<p>Zaměstnanci Kanceláře ombudsmana také na jaře pomáhali s registrací Ukrajinců na brněnském odboru azylové a migrační politiky Ministerstva vnitra i v&nbsp;Krajském asistenčním centru pomoci na brněnském výstavišti. V&nbsp;současnosti veřejný ochránce práv například sleduje připravovanou legislativu a upozorňuje na možné sporné důsledky navrhovaných předpisů.</p>

<p>Spolu s českou kanceláří Úřadu Vysokého komisaře OSN pro uprchlíky zorganizovaly právničky Kanceláře ombudsmana v&nbsp;září a říjnu sérii tří školení pro sociální pracovníky. Zaměřily se v&nbsp;nich na nezbytné právní a praktické aspekty fungování dočasné ochrany. Především se věnovaly sociálnímu zabezpečení, vzdělávání, zdravotnímu pojištění nebo přístupu ke zdravotní péči.</p>

<p>I tyto informace dnes zazněly na mezinárodní konferenci. V další části programu se budou diskutující z&nbsp;ombudsmanských úřadů z&nbsp;Maďarska, Polska, Slovenska i Česka zabývat například ochranou zranitelných skupin mezi příchozími, jako jsou lidé jiné etnicity, děti bez doprovodu nebo lidé s&nbsp;postižením. Otevřené setkání umožní účastníkům sdílet příklady dobré praxe i probrat palčivá témata jako je případný zákazu vstupu ruských a&nbsp;běloruských občanů na území států V4. Diskutovat budou také o dopadu války na Ukrajině na širokou veřejnost.</p>

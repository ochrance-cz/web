---
title: "Mezinárodní den podpory obětem mučení"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2015/mezinarodni-den-podpory-obetem-muceni-1/"
date: 2015-06-26
perex: "<p></p><p>&quot;Dnes je den, kdy projevujeme respekt lidem, kteří protrpěli nepředstavitelné. Je to příležitost k tomu, aby se svět vyslovil, proti nevyslovitelnému. Dnešní den je určen k celosvětové podpoře těch, kteří mučení přežili, a vzpomínce na ty, kdo se stali jeho obětí.&quot; Kofi Annan, Generální tajemník OSN, 26. 6. 1998 u příležitosti mezinárodního dne podpory obětem mučení.</p>"
---

<!-- imported from the old website -->

<p>Před 28 lety vstoupila v platnost Úmluva proti mučení a jinému krutému, nelidskému či ponižujícímu zacházení nebo trestání, klíčový lidskoprávní dokument, chránící samu podstatu lidství – lidskou důstojnost. Od té doby k Úmluvě přistoupilo 158 států a na základě Opčního protokolu k této úmluvě vzniklo 61 národních preventivních mechanismů – institucí, jejichž posláním je prevence špatného zacházení s osobami omezenými na svobodě. Veřejný ochránce práv jako český národní preventivní mechanismus plní své úkoly již desátým rokem a za tu dobu se již nesčetněkrát přesvědčil, že nelidské a ponižující zacházení není reliktem minulosti. </p><p>Dnes si připomínáme Mezinárodní den podpory obětem mučení. Mučení je nejzávažnějším zásahem do lidské důstojnosti, je to popření člověka jako lidské bytosti, je to marginalizace lidské osoby na roveň věci – pouhého objektu. Třebaže lze předpokládat, že v současné době je mučení v pravém slova smyslu v České republice pouze výjimečné, mírnější formy špatného zacházení, při nichž je zasahováno do lidské důstojnosti, přetrvávají ve značné míře i nadále. Nebezpečí špatného zacházení je o to vyšší, že se často týká nejzranitelnějších členů společnosti (seniorů, dětí, osob s duševním postižením, příslušníků menšin, uprchlíků aj.) a odehrává se za zdmi institucí, skryto před zraky kontrolních orgánů a často i nejbližších příbuzných.</p><p>Odhalení a postih špatného zacházení jsou důležité, zcela zásadní je však prevence a pomoc těm, kteří již byli špatným zacházením zasaženi. S tímto vědomím provádí veřejná ochránkyně práv systematické návštěvy míst, kde se nachází osoby omezené na svobodě, ať už z rozhodnutí státu (např. věznice) nebo v důsledku závislosti na poskytované péči (např. zařízení sociálních služeb). Pomoc a podpora obětem špatného zacházení však nejsou výsadou pouze států, národních preventivních mechanismů či kontrolních orgánů. Může je poskytnout každý, a často postačí málo – zájem o druhé a aktivní projev přirozené sounáležitosti.</p>

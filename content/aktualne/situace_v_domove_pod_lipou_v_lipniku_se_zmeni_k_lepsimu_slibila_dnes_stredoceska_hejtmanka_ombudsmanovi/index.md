---
title: "Situace v Domově pod lípou v Lipníku se změní k lepšímu, slíbila dnes
  středočeská hejtmanka ombudsmanovi "
date: 2022-12-12T17:16:54.010Z
vystupy:
  - tz
perex: >
  <p>Veřejný ochránce práv Stanislav Křeček na dnešním jednání s&nbsp;hejtmankou
  Středočeského kraje Petrou Peckovou ocenil, že se kraj intenzivně věnuje nejen
  stabilizaci a zlepšení aktuálních poměrů v&nbsp;Domově pod lípou, ale plánuje
  postupnou transformaci zařízení.</p>
---
<p>Jednání ombudsmana se zástupci&nbsp;Středočeského kraje navazovalo na nedávná závažná zjištění veřejného ochránce práv v&nbsp;Domově pod lípou v&nbsp;Lipníku. Po říjnové návštěvě pracovníků Kanceláře ombudsmana v&nbsp;Domově pod lípou se veřejný ochránce rozhodl podat kvůli špatnému zacházení s klienty trestní oznámení. Vedení domova i kraje zaslal zprávu z&nbsp;návštěvy. V&nbsp;té oproti běžným zvyklostem neuvedl žádná konkrétní dílčí opatření, ale požadoval komplexní změnu způsobu poskytování podpory klientům tak, aby jim domov zajistil bezpečné a podnětné prostředí.</p>

<p><em>&bdquo;Jsem rád, že se v&nbsp;této citlivé záležitosti na mnohém s&nbsp;paní hejtmankou shodneme. Oba chápeme, že nestačí pouhá výměna managementu zařízení, ale že by měla následovat i řada komplexních změn v&nbsp;samotném nastavení poskytování služby,&ldquo; </em>uvedl po dnešním setkání ombudsman a zmínil, že v&nbsp;této chvíli je pro klienty domova zásadní, aby se v&nbsp;první řadě zlepšila i celková atmosféra v&nbsp;zařízení, včetně té mezi zaměstnanci.</p>

<p>Rada Středočeského kraje už na začátku prosince odvolala ředitele Domova. Než skončí výběrové řízení, povede domov dočasně ředitelka Domova Barbora v Kutné Hoře Jana Juklová. <em>&bdquo;Prioritou pro nás bude najít člověka, který bude nejen dobrý manažer, ale především bude vědět, co obnáší práce se zdravotně postiženými klienty s náročným chováním, a který připraví transformaci celého zařízení tak, aby klienti žili co nejspokojenější život. Byli bychom rádi, aby většina klientů bydlela v bytech, v menších skupinách, ve městech, kde se vzdělávají a na která mají další sociální vazby,&ldquo;</em> popsala záměry kraje středočeská hejtmanka Petra Pecková. V Domově pod lípou by podle ní mělo zůstat specializované zařízení s malým počtem klientů. Transformace bude muset být postupná:&nbsp;&nbsp; <em>&bdquo;Zajistit odpovídající byty zvládneme rychle, ale zajištění odpovídajících počtu kvalitního personálu bude náročné. Uděláme ale maximum,&ldquo;</em> dodala hejtmanka.</p>

<p><em>&ldquo;S týmem odborníků Kanceláře ombudsmana jsme probrali jednotlivá kontrolní zjištění a první nápravné kroky, které jsme již podnikli. Současně jsme se dohodli, jakým způsobem bude nastaven systém nápravných opatření a celkového fungování z dlouhodobého hlediska. V nejbližší době dojde v zařízení k důležitým stavebním úpravám, zavedení systému supervize a dalšímu proškolení zaměstnanců,&ldquo;</em> doplnil po jednání s veřejným ochráncem práv radní pro sociální věci Martin Hrabánek.</p>

<p>V&nbsp;Domově pod lípou žijí především děti. Podle ombudsmana je důležité, aby v&nbsp;budoucnu dokázali v domově zajistit jak uspokojení základních potřeb dětí, tak vytvořit podnětné prostředí a další podmínky pro jejich řádný fyzický i emoční rozvoj. Na základě opětovného zmapování individuálních potřeb klientů by mělo například dojít k případnému navýšení počtu pracovníků v&nbsp;přímé péči a nastavení systematické podpory klientům s&nbsp;náročným chováním. Důležité je i průběžné vzdělávání personálu a zapojení externích specialistů například na náročné chování nebo alternativní formy komunikace.&nbsp;&nbsp;</p>

<p>Z&nbsp;dlouhodobého hlediska je podle ombudsmana klíčové, aby poskytování sociálních služeb reagovalo na moderní trendy v&nbsp;této oblasti. V&nbsp;souladu s&nbsp;článkem 19 Úmluvy OSN o právech osob se zdravotním postižením, který zakotvuje právo na nezávislý způsob života, by mělo ve Středočeském kraji postupně docházet k&nbsp;přesunu sociálních služeb z&nbsp;ústavů přímo do komunity tak, aby klienti mohli žít v podmínkách připomínajících běžný domov. Veřejný ochránce práv vyzdvihl, že podobnou cestou se u nás před několika lety vydaly už jiné kraje.</p>

<p>Středočeská hejtmanka potvrdila, že případ Domova pod lípou ukázal, jak zásadní roli v&nbsp;regionech hraje systematické plánování sociálních služeb včetně organizace jejich dostupnosti.</p>

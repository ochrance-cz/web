---
title: "Pracovní setkání národních preventivních mechanismů"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/pracovni-setkani-narodnich-preventivnich-mechanismu/"
date: 2014-03-19
perex: "<p></p>"
---

<!-- imported from the old website -->

<p>Dne 21. 2. 2014 se pod záštitou veřejné ochránkyně práv uskutečnilo setkání zástupců českého, francouzského, slovinského a polského národního preventivního mechanismu (NPM) a pracovníků slovenského a maďarského ombudsmana. Setkání bylo realizováno při příležitosti konání mezinárodní odborné konference s názvem „Ochrana práv seniorů v instituci, s důrazem na osoby s demencí“, které se zahraniční hosté rovněž zúčastnili. </p><p>Cílem pracovního setkání bylo sdílení poznatků a praktických zkušeností týkajících se dohledu nad místy, kde se nachází nebo mohou nacházet osoby omezené na svobodě.  Diskutována byla celá řada témat, kterými se monitorovací týmy ve své práci v současnosti zabývají. </p><p>V první části byla pozornost věnována otázce existence a <strong>monitorování neregistrovaných zařízení sociálních služeb</strong>. Jak vyplynulo z reakcí zahraničních hostů, je tento problém aktuální nejen u nás, ale i v dalších evropských zemích. Přesto v ostatních (na setkání zastoupených) zemích monitorovací orgány tento typ zařízení dosud nenavštěvují.  </p><p>Další část debaty byla věnována metodám šetření, které jednotlivé týmy používají při provádění návštěv. Zmíněn byl způsob vedení rozhovorů, provádění pozorování a získávání potřebných dokumentů. Z diskuze vyplynulo, že důležitou součástí provádění návštěv je rovněž pořizování fotodokumentace a její následné využívání při psaní zpráv z návštěv, případně i při zvyšování povědomí veřejnosti o aktivitách NPM. Za významný prvek práce monitorovacích orgánů účastníci označili rovněž školení některých cílových skupin, například školení příslušníků policie je prováděno jak polským, tak slovinským NPM.</p><p>Zástupce slovinského ombudsmana, pan Ivan Šelih, následně uvedl problematiku <strong>spolupráce NPM s experty a nevládními organizacemi</strong> a ve svém příspěvku nastínil slovinský model ombudsmanské instituce. Tzv. Ombudsman + model, který ve Slovinsku existuje, je totiž specifický právě rozvinutou kooperací s vybranými nevládními organizacemi, jejichž členové se společně s NPM týmem podílí na přípravě a provádění systematických návštěv. V ostatních zastoupených zemích tento model uplatňován není, avšak určitá forma spolupráce s nevládními organizacemi či externími odborníky je vždy přítomna. </p><p>V další části debaty byla pozornost upřena na problematiku tzv. <strong>reprisals</strong>, která v současné době trápí zejména kolegy z francouzského NPM. Ti se často setkávají s tím, že osoby, které se na NPM obrací nebo s ním jinak komunikují (např. v průběhu návštěv), mohou být za tento kontakt perzekuovány ze strany zařízení, v němž jsou umístěny (příp. kde jsou zaměstnány, jde-li o zaměstnance zařízení). Účastníci z ostatních zemí s tímto problémem nemají dosud tolik zkušeností. Jak však na setkání zaznělo, to neznamená, že by zde tento problém neexistoval.  </p><p>Na závěr jednání byl prostor vyhrazen tématu specifickému pro monitorování zdravotnických zařízení a zařízení sociálních služeb, a to otázce <strong>používání omezovacích prostředků</strong>. Pozornost byla věnována problematice neklidové medikace i mechanických restrikcí, včetně používání síťových lůžek. </p><p>Poznatky z únorového jednání NPM budou vtěleny do příspěvku, který se objeví ve sborníku z konference. </p><p>Setkání bylo realizováno v rámci projektu Společně k dobré správě (reg. č. CZ.1.04.5.1.00/81.00007). Tento projekt je financován z prostředků ESF prostřednictvím Operačního programu Lidské zdroje a zaměstnanost a státního rozpočtu ČR.</p><p><img src="https://www.ochrance.cz/uploads/RTEmagicC_esf_eu_01.jpg.jpg" height="67" width="622" alt="" /></p>

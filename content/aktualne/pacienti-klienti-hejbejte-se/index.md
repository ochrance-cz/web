---
title: "Pacienti, klienti, hejbejte se"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2011/pacienti-klienti-hejbejte-se/"
date: 2011-05-13
perex: "<p></p>"
---

<!-- imported from the old website -->

<p>Ochránce se setkává s případy, kdy pacienti psychiatrických léčeben nebo léčeben dlouhodobě nemocných, kteří jsou hospitalizováni dlouhodobě, nemají šanci na úspěch při hledání vhodné sociální služby. Důvodem je znění ustanovení § 26 zákona č. 108/2006 Sb., o sociálních službách, které vylučuje, aby proběhlo u těchto osob z důvodu jejich pobytu ve zdravotnickém zařízení (které není považováno za přirozené prostředí) sociální šetření, což je jedna z podmínek přiznání příspěvku na péči. Zákon tak opomíjí desítky pacientů, pro které je domácím/přirozeným prostředím již prostředí léčeben, neboť v nich pobývají měsíce či roky.</p><p>Zařízení sociálních služeb by tedy dle názoru ochránce neměla a priori odmítat žadatele o službu, kteří jsou hospitalizováni v psychiatrické léčebně či léčebně dlouhodobě nemocných, pouze z důvodu, že prozatím nepobírají příspěvek na péči.  </p><p>O zdravotním stavu žadatele o službu (pacienta) se může zařízení sociálních služeb přesvědčit během sociálního šetření, které samo zařízení sociálních služeb u žadatelů o službu většinou provádí a další informace může získat od ošetřujícího lékaře a dalšího personálu zdravotnického zařízení. Pokud je na základě těchto zjištění zřejmé, že žadateli o službu (pacientovi) příspěvek na péči přiznán bude, mělo by k němu zařízení sociálních služeb přistupovat tak, jako kdyby příspěvek na péči již přiznán měl (a to i v souvislosti s případným bodovým ohodnocením jeho žádosti). Příspěvek na péči bude zařízení vyplacen zpětně ke dni podání žádosti o jeho přiznání, tudíž zařízení o finanční prostředky vynaložené na péči o takového klienta nepřijde. </p><p>V současné době jsou tedy pacienti, resp. jejich příbuzní nuceni vzít si svého nemocného člena domácnosti na pár dnů domů nebo ho přemístit ze zdravotnického zařízení jinam, kde již může proběhnout sociální šetření, a následně ho opět nechat hospitalizovat. Nedostatečností zákona jsou tak zatěžováni sami pacienti, jejich blízcí, ale také dotčená zařízení, která musí administrovat zbytečné propuštění a opětovné přijímání pacientů.</p><p>Ochránce své výhrady k citovanému ustanovení § 26 zákona o sociálních službách uplatnil v rámci připomínek k tzv. sociálnímu balíčku a navrhoval, aby to, zda sociální šetření ve zdravotnických zařízeních proběhne či ne, bylo ponecháno na správním uvážení příslušného orgánu. Tento by měl vzít v potaz dobu, po kterou je pacient v zařízení, ale také jeho vyhlídky do budoucna (zda se jedná o přechodné onemocnění a pacient se vrátí do domácího prostředí, zda již pacient potřebuje pobytovou sociální službu apod.).</p><p>Připomínka ochránce však nebyla přijata s tím, že tato problematika bude řešena v rámci systému dlouhodobé péče, jehož uvedení v praxi je však možno předpokládat za více než rok či dva. </p><p></p><p></p>

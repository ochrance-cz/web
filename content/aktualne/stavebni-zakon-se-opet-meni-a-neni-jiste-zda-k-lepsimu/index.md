---
title: "Stavební zákon se opět mění a není jisté, zda k lepšímu"
tags:
  - Tisková zpráva
oldUrl: "/aktualne/tiskove-zpravy-2015/stavebni-zakon-se-opet-meni-a-neni-jiste-zda-k-lepsimu"
date: 2015-10-22
perex: "<p>Neustálé novelizace právních předpisů jsou podle zástupce veřejné ochránkyně práv Stanislava Křečka kontraproduktivní. Platí to i pro stavebnictví, kde Ministerstvo pro místní rozvoj připravilo už třetí zásadní novelu za posledních osm let. I tato, aktuálně projednávaná, má podle ministerstva urychlit proces výstavby. Vzhledem k tomu, že ke stejnému cíli měly vést i obě předchozí novely, vyvolává to otázku po smysluplnosti častých změn.</p>"
---

<!-- imported from the old website -->

<p>Zástupce veřejné ochránkyně práv Stanislav Křeček ministerstvu v souvislosti s novelou rovněž vytýká, že chybí především analýza příčin pomalosti schvalovacích procesů. Není zřejmé, zda jde o problém právního předpisu, zda jsou rezervy na straně úřadů nebo do jaké míry jde pomalost schvalování na vrub také nedostatečné součinnosti ze strany samotných investorů. </p> <p><i>„Z podnětů, kterými se zabývám, vyplývá, že zavádění novinek jako územní souhlasy, certifikáty autorizovaných inspektorů, veřejnoprávní smlouvy nebo zrušení kolaudačního řízení vedlo v řadě případů k vleklým konfliktům. V konečném důsledku to pak vedlo k celkovému prodloužení výstavby a k prohloubení právní nejistoty všech účastníků řízení,“</i> připomíná zkušenosti z šetření zástupce ombudsmanky Stanislav Křeček. Podle jeho názoru Ministerstvo pro místní rozvoj v posledních deseti letech v legislativní práci opakovaně selhalo, neboť jím připravené změny k urychlení procesu výstavby nepřispěly. Z hlediska funkčnosti a úrovně zpracování tak zůstává nepřekonán původní stavební zákon z roku 1976.</p> <p>Trend neustálých změn právní úpravy je zvlášť zřetelně vidět na záměru novelizovat současně se stavebním zákonem i zákon o posuzování vlivu na životní prostředí (EIA). Ten byl podstatně změněn k 1. 4. 2015 a sotva pár měsíců poté se jedná o další změně, aniž by vůbec byl ponechán čas na vyhodnocení reálného fungování zákona v praxi. <i>„Podle mých zkušeností obvykle dokáže rozhodování úřadů spolu s judikaturou správních soudů usměrnit praxi žádoucím způsobem. To ale vyžaduje čas. Nemůže to fungovat v prostředí, kde jsou právní předpisy neustále novelizovány,“</i> kritizuje zástupce veřejné ochránkyně práv.</p> <p>V připomínkách k návrhu novely stavebního zákona upozornil zástupce ombudsmanky ministerstvo, že zásadní vliv na délku projednávání stavebního záměru mají opravné prostředky, tedy právo bránit se, které nelze účastníkům řízení vzít. Z tohoto důvodu má zástupce ombudsmanky pochybnosti o tom, že připravovaná novela nějak zásadně urychlí proces výstavby, jak si ministerstvo slibuje.</p> <p>Novela stavebního zákona je rozsáhlá a ministerstvo plánovalo značné množství změn. Svědčí o tom fakt, že proti návrhu novely bylo uplatněno téměř 2500 připomínek, z toho 1800 zásadních, a vypořádání připomínek trvalo 5 dnů.</p> <p><i>„Také my jsme uplatnili řadu připomínek, v nichž jsme uplatnili zkušenosti z šetření stížností. Musím kvitovat, že Ministerstvo pro místní rozvoj jich většinu akceptovalo a zohlednilo i řadu připomínek dalších odborných orgánů a institucí, takže se nakonec podařilo z návrhu odstranit nejproblematičtější části,“</i> shrnuje zástupce ombudsmanky a dodává, že i přesto novela přinese významné změny jak pro velké investory, tak pro drobné stavebníky a další osoby dotčené stavební činností.</p> <p>Některé změny budou klást větší nároky na aktivní přístup k obraně vlastních zájmů, na obezřetnost lidí ve vztahu ke stavebním činnostem v okolí. Některé další změny mohou být zkouškou pro samosprávy obcí a jejich odpovědnost za urbanistický rozvoj. Novela však přináší i změny, které podle zástupce veřejné ochránkyně práv odezvu v praxi vůbec nezaznamenají, protože budou pro investory příliš náročné a nákladné.</p> <h5>Nejdůležitější novinky:</h5> <p></p><ul><li><span style="line-height: 17.92px; font-size: 12.8px;">Institut koordinovaného povolení: tři v jednom. Jedno řízení, které zahrne posouzení vlivu záměru na životní prostředí (EIA), územní rozhodnutí a stavební povolení. Vypadá to jako zjednodušení, ale podle odborníků je to tak složité a náročné na přípravu, že je nepravděpodobné, že by nějaký investor tento postup zvolil.</span></li><li><span style="line-height: 17.92px; font-size: 12.8px;">Rodinné domy jakékoli velikosti jen na ohlášení: ruší se limit 150 m<sup>2</sup> zastavěné plochy, takže jen na základě ohlášení bude možné stavět libovolně velké rodinné domy nebo stavby pro rodinnou rekreaci.</span></li><li><span style="line-height: 17.92px; font-size: 12.8px;">Zkrácení lhůty pro přezkum územního plánu: ze tří let se zkrátí na jeden. Lidé, jejich zájmů se územní plán dotýká, tak budou mít stále dost času na obranu, ale zároveň se zvýší jistota stavebníků.</span></li><li><span style="line-height: 17.92px; font-size: 12.8px;">Omezení práva veřejnosti vyjadřovat se k dopadům stavebních záměrů na životní prostředí: usilujeme o to, aby ministerstvo od tohoto návrhu ustoupilo.</span></li><li><span style="line-height: 17.92px; font-size: 12.8px;">Plot do výšky 2 m na vlastním pozemku bez posuzování stavebním úřadem.</span></li></ul><p><a href="http://www.ochrance.cz/aktualne/tiskove-zpravy-2015/novinky-planovane-ve-stavebnim-zakone/">Co nového zákon přinese a jak tyto novinky vnímá zástupce ombudsmanky</a></p>

---
title: "ESLP v případu Bureš odsoudil Českou republiku"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2012/eslp-v-pripadu-bures-odsoudil-ceskou-republiku/"
date: 2012-11-06
perex: "<p>Evropský soud pro lidská práva v říjnu 2012 odsoudil Českou republiku v případu pana Bureše za nelidské a ponižující zacházení na záchytce, a tedy za porušení čl. 3 Úmluvy o ochraně lidských práv a základních svobod.</p>"
---

<!-- imported from the old website -->

<p>Stěžovatel, pan Bureš, je mladý muž z Brna trpící psychosociálním postižením. Na základě předpisu lékaře užíval tlumící psychiatrickou medikaci. V únoru 2007 se těmito léky nechtěně předávkoval a pod jejich vlivem opustil svůj byt pouze ve svetru, bez kalhot a spodního prádla. Venku byl zadržen policií, která předpokládala, že je pod vlivem drog. Byl proto ambulancí převezen do Psychiatrické léčebny v Brně-Černovicích.  Podle záznamů ambulance byl během převozu klidný.</p><p>Kolem 8 hodin večer byl přemístěn na záchytnou stanici, která je součástí léčebny. Byl zde vyšetřen psychiatrem, který zaznamenal, že pan Bureš nemá žádná zranění a že je klidný. Po noci strávené na záchytné stanici byl následující ráno přesunut na příjmové oddělení v léčebně a následovala jeho nedobrovolná hospitalizace. Podle zprávy lékaře, který pana Bureše ráno při příjmu vyšetřoval, měl pan Bureš viditelné odřeniny kolem krku, zápěstí, kotníků a kolen. O několik dní později byl vyšetřen neurologem, který zjistil, že popruhy, kterými byl pan Bureš připoután k lůžku, mu způsobily částečnou paralýzu obou paží. </p><p>Pan Bureš tvrdil, že byl po celou noc strávenou na záchytné stanici, od 8 hodin večer do 6.30 hodin ráno, připoután k lůžku popruhy (kurty), které měl kolem krku, zápěstí, kolen a kotníků. Upozornil, že použití popruhů nebylo řádně zaznamenáno. Dále tvrdil, že dva pracovníci záchytky během nasazování popruhů klečeli na jeho hrudníku a slovně jej napadali. Uváděl, že pracovníci jej během noci nekontrolovali. Kvůli těsnému utažení popruhů nemohl dýchat a narušil se mu krevní oběh, čímž došlo k poškození nervů v jeho pažích. Tvrdil, že mu bylo způsobeno fyzické i duševní utrpení takové intenzity, kterou lze klasifikovat jako nelidské zacházení v rozporu s čl. 3 Úmluvy.</p><p>Vláda tvrdila, že pan Bureš nebyl připoután k posteli nepřetržitě, ale ve třech intervalech během noci. Soud vycházel z  popisu událostí poskytnutých vládou, neboť nacházely lepší odraz v provedených důkazech. Z těchto dále vyplynulo, že pan Bureš byl poprvé připoután k lůžku v době od 20:10 do 22:00 hodin, tedy ihned po příchodu na záchytku, z důvodu jeho údajného neklidu, podruhé byl připoután k lůžku od 4:30 do 5.00, protože napadl ošetřovatele a potřetí od 6:30 do 7:15, protože podle záznamů vykazovat destruktivní chování. </p><p>Soud nejprve uvedl, že duševně nemocné osoby jsou obzvláště zranitelné, což musí být zohledněno při posouzení toho, zda byly podrobeny nelidskému zacházení (para 85). Vycházel z evropských a národních standardů používání omezujících prostředků, dle kterých mohou být prostředky omezující pohyb použity jen výjimečně, v krajním případě a pokud hrozí bezprostřední újma. Jejich užití musí být dále přiměřené. </p><p><strong>Pouhý neklid nemůže proto podle soudu ospravedlnit připoutání osoby k lůžku po dobu téměř 2 hodin</strong> (para 96). Nadto vznikly pochybnosti, zda byl pan Bureš při příjmu opravdu neklidný. Soud také upozornil na to, že před připoutáním k lůžku nebyly vyzkoušeny žádné alternativní metody zklidnění. K prvnímu připoutání pana Bureše bylo tedy podle soudu přistoupeno v rámci rutinního postupu (para 97).</p><p>Soud připustil, že lze použít opatření omezující pohyb, pokud je osoba agresivní a napadne personál. Nebyl však přesvědčen o tom, že druhé připoutání pana Bureše mělo za cíl zabránit dalším napadením personálu. Soud v této souvislosti uvedl, že je <strong>nepřijatelné použít omezovací prostředky jako trest</strong> (para 98). Soud dále konstatoval, že <strong>použití opatření omezující pohyb nelze ospravedlnit skutečností, že se osoba brání jejich aplikaci</strong> (para 99).</p><p>Soud dále také upozornil na to, že léčebna vedla o použití omezovacího prostředku jen nejzákladnější záznamy. Chyběly přesné informace o důvodu použití omezení i údaj o tom, kdy přesně byl pan Bureš poprvé připoután k lůžku. Soud proto zdůraznil potřebu vést řádnou zdravotnickou dokumentaci (paras 103, 104).</p>

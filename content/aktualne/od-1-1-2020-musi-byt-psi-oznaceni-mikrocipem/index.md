---
title: "Od 1. 1. 2020 musí být psi označeni mikročipem"
vystupy:
  - tz
oldUrl: "/aktualne/tiskove-zpravy-2019/od-1-1-2020-musi-byt-psi-oznaceni-mikrocipem"
date: 2019-11-11
perex: "<p>Na splnění povinnosti majitelů nechat očipovat svého psa zbývají už pouze necelé dva měsíce. V případě nesplnění povinnosti hrozí majitelům psů pokuta. </p>"
---

<!-- imported from the old website -->

<p>Dne 1. ledna 2020 vstoupí v účinnost novela veterinárního zákona, která zavede povinnost označovat psy na území České republiky mikročipem. Na splnění povinnosti nechat psa čipovat se navíc váže platnost očkování proti vzteklině. Pokud tedy nebude pes po 1. lednu 2020 očipován, pozbude platnost i očkování proti vzteklině, bez ohledu na to, jestli pes očkován je a očkování je zaznamenáno v jeho očkovacím průkazu. Jedinou výjimku z této povinnosti mají psi, kteří byli označeni čitelným tetováním provedeným před 3. červencem 2011. Takové psy nemusí majitel nechat čipovat. </p> <p>Kromě výše uvedené výjimky platí povinnost nechat psa čipovat pro všechny majitele psů, bez ohledu na jejich věk. Štěňata musí být označena mikročipem nejpozději v době prvního očkování proti vzteklině (tedy nejpozději do věku 6 měsíců štěněte). V současné chvíli neexistuje žádná jiná možnost, jak se této povinnosti legálně vyhnout. Majitelé, kteří z jakéhokoli důvodu nenechají svého psa označit mikročipem, se vystavují riziku udělení pokuty až do výše 20.000,- Kč. </p> <p>Cena za mikročip se pohybuje v rozmezí 120 – 450,- Kč v závislosti na jeho typu. Cena čipu nezahrnuje jeho samotnou aplikaci zvířeti zvěrolékařem. Označování psů mikročipem provádí soukromí veterinární lékaři.</p><p> Státní veterinární správa si od zavedení této povinnosti slibuje především možnost účinnější kontroly chovů a postih chovatelů v případě týrání zvířat (především v tzv. množírnách). Až s časem se ukáže, zda mělo zavedení této povinnosti v boji proti tzv. množírnám pozitivní efekt.</p>

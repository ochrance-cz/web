---
title: "Činnost veřejné ochránkyně práv v roce 2016"
oldUrl: "src/www.ochrance.cz/aktualne/tiskove-zpravy-2017/cinnost-verejne-ochrankyne-prav-v-roce-2016"
date: 2017-04-26
perex: "<p>V roce 2016 se na veřejnou ochránkyni práv obrátilo 8 398 osob s žádostí o pomoc a prověření postupu úřadů v jejich věci. Je to o téměř 900 podnětů víc, než ochránkyně obdržela v předchozím roce. Nejčastěji lidé hledali pomoc s problémy v oblasti sociálního zabezpečení a stavebního řádu. Právě stížnosti na stavební úřady zaznamenaly největší nárůst téměř o 40%. Výrazněji rovněž stoupl počet podnětů týkajících se dopravy (32 %), zdravotnictví (31 %), ochrany práv dětí (30 %) a zaměstnanosti a práce (29 %). V 833 případech ochránkyně zahájila šetření, z toho v 50 případech z vlastní iniciativy.</p>"
---

<!-- imported from the old website -->

<p>V loňském roce ochránkyně ukončila šetření či vyřídila 8 291 podnětů a ve 418 případech zjistila pochybení. Ta se téměř vždy podařilo napravit, takže pouze v 16 případech musela ochránkyně přistoupit k sankci v podobě informování nadřízeného úřadu nebo medializace. Ve 451 stížnostech lidé rovněž namítali diskriminaci, kterou ochránkyně v 9 případech potvrdila.</p> <p>Kromě toho provedla ochránkyně systematické návštěvy 22 zařízení, v nichž se nacházejí lidé omezení na svobodě. Šlo především o zařízení pro děti vyžadující okamžitou pomoc a policejní cely.</p> <p>S žádostí o pomoc a radu se na ochránkyni obrátilo také 61 dětí.</p> <h5>5 doporučení pro Sněmovnu</h5> <p>Některé problémy, s nimiž se ochránkyně v průběhu roku setkala, vyžadují zásadnější legislativní řešení, proto je předkládá Poslanecké sněmovně. „<i>Věřím, že se těmito doporučeními budou poslanci zabývat a věnovat jim pozornost. Všechna se týkají lidí, kteří patří do ohrožených skupin, ať už jde o děti se zdravotním postižením, seniory nebo o zaměstnance, kteří v důsledku podmínek v zaměstnání utrpěli pracovní úraz nebo nemoc z povolání s trvalými následky</i>,“ shrnuje veřejná ochránkyně práv Anna Šabatová. Poslanecké sněmovně doporučuje:</p> <p></p><ol><li>Umožnit pěstounům, aby mohli za svěřené dítě se zdravotním postižením vyřizovat dávku pro osoby se zdravotním postižením a být jejími příjemci. V současné době to v zákoně není výslovně uvedeno, což v praxi způsobuje pěstounům problémy.</li><li>Upravit způsob výpočtu renty, tj. náhrady za ztrátu výdělku v důsledku pracovního úrazu či nemoci z povolání. U poškozených zaměstnanců, kteří jsou v evidenci úřadu práce, se totiž při výpočtu používá fiktivní výdělek ve výši minimální mzdy. Ta se stále zvyšuje, takže renta klesá a někteří poškození zaměstnanci o ni už i přišli.</li><li>Umožnit nezávislé prošetřování stížností na kvalitu sociálních služeb. V současné době stížnosti klientů vyřizuje samotný poskytovatel sociální služby a proti jeho závěru není žádný opravný prostředek. Fakticky se tak klienti sociálních služeb nemají jak bránit.</li><li>Umožnit stížnosti na zdravotní péči poskytovanou v zařízeních sociálních služeb. V současné době si pacienti mohou stěžovat pouze na zdravotní péči poskytovanou registrovanými poskytovateli zdravotních služeb (typicky nemocnice). Takoví v zařízeních sociálních služeb nepůsobí, takže pacienti v zařízeních sociálních služeb nemají jak si na nekvalitní zdravotní péči stěžovat.</li><li>Rozšířit dozorovou působnost státních zastupitelství nad místy, kde je omezována osobní svoboda, také na psychiatrické nemocnice, kde se vykonává ústavní ochranné léčení, a na zařízení pro cizince. Na rozdíl od jiných zařízení zde chybí nezávislý dozorový orgán vybavený potřebnými pravomocemi, který by bránil špatnému zacházení.</li></ol><p></p>     <p><b>Víc než polovina předchozích doporučení je už splněna</b></p> <p>Za roky 2012 – 2015 předložila veřejná ochránkyně práv a její předchůdce Poslanecké sněmovně celkem 31 doporučení. Z nich 18 je v tuto chvíli buď úplně realizováno, nebo se na doporučené změně právní úpravy pracuje. Týká se to zejména doporučení za roky 2012 a 2013, což je v souladu s  analýzou, podle které trvá průměrně 3,8 roku, než se doporučení veřejného ochránce práv promítne do platné právní úpravy.</p> <p> „<i>Z tohoto pohledu považuji za úspěch, že už nyní jsou zpracovávána dvě z doporučení, která jsem předkládala před rokem. Jedná se o vytvoření personálního a materiálně-technického standardu pro pobytové sociální služby a zlepšení postavení rodičů žádajících o rodičovský příspěvek nebo o volbu způsobu čerpání příspěvku,</i>“ hodnotí úspěšnost svých doporučení veřejná ochránkyně práv Anna Šabatová.</p> <p>K pozitivnímu posunu došlo například u jednoho z vůbec nejstarších doporučení veřejného ochránce práv k přijetí zákona o sociálním bydlení, ale také u úpravy směřující k transparentnosti hospodaření podnikatelských subjektů nebo u zajištění ochrany soukromí zaměstnanců.</p> <h5>Některá fakta a témata roku 2016:</h5> <p></p><ul><li>Ochránkyně vypracovala a uplatnila 134 připomínek k 25 návrhům zákonů. Více než polovina z nich byla alespoň částečně akceptována. Největší počet připomínek se týkal novely stavebního zákona (26).</li><li>Uspořádali jsme 64 konferencí, seminářů a workshopů pro celkem 2241 účastníků z řad úředníků a další odborné veřejnosti. Kromě toho jsme proškolili 786 policistů a pracovníků dalších zařízení, kde jsou lidé omezeni na svobodě. Vůbec poprvé jsme uspořádali sympózium k pozemkovému právu a rovněž seminář o pohřebnictví.</li><li>Nejvyšší správní soud s konečnou platností rozhodl o nezákonnosti fotovoltaické elektrárny v Moldavě a potvrdil tak názor ochránce vyjádřený v jeho žalobě ve veřejném zájmu.</li><li>Vydali jsme sborník Důchody II, v němž jsou shrnuty naše poznatky v oblasti důchodového zabezpečení za posledních 8 let.</li><li>Právnická fakulta Masarykovy univerzity v Brně otevřela nový předmět „Stavba v praxi ombudsmana“, v němž přednáší právníci Kanceláře veřejného ochránce práv.</li><li>Dosáhli jsme změny právní úpravy tak, aby rodičovský příspěvek mohli rychleji čerpat všichni rodiče, tedy i ti, kteří vykonávají samostatnou výdělečnou činnost.</li><li>Přesvědčili jsme Ministerstvo životního prostředí, aby předložilo novelu nařízení vlády zpřísňující limity pro čistírny odpadních vod.</li><li>Řešili jsme o polovinu víc stížností na svobodný přístup k informacím.</li><li>Prakticky trojnásobně se zvýšil počet stížností týkajících se pracovních úrazů a nemocí z povolání a zejména renty.</li><li>Jednali jsme s ministrem spravedlnosti o vytvoření podmínek ke zveřejňování soudních rozhodnutí. Vedlo by to ke sjednocování judikatury a k posílení právní jistoty občanů. V oficiální databázi e-judikatura je nyní zveřejněn jen nepatrný zlomek rozhodnutí.</li><li>Zabývali jsme se více než stovkou podnětů z oblasti sociálních služeb. Většina se týkala kvality poskytovaných sociálních služeb a úhrad v zařízeních.</li><li>O třetinu se zvýšil počet podnětů, v nichž je namítána diskriminace. Nejčastěji se týkala oblasti práce a zaměstnanosti. Nejčastěji uváděným důvodem bylo zdravotní postižení.</li></ul><h5>Výroční zpráva 2016:</h5><p><a title="Otevření do nového okna" href="https://www.ochrance.cz/fileadmin/user_upload/zpravy_pro_poslaneckou_snemovnu/Vyrocni-zprava-2016_web.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> https://www.ochrance.cz/fileadmin/user_upload/zpravy_pro_poslaneckou_snemovnu/Vyrocni-zprava-2016_web.pdf</a> (11.7 MB, Adobe Acrobat dokument)</p><p></p><p></p>            <p> </p>

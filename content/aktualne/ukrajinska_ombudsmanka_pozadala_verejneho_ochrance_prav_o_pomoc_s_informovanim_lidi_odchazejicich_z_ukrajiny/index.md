---
title: " Ukrajinská ombudsmanka požádala veřejného ochránce práv o pomoc s
  informováním lidí odcházejících z Ukrajiny"
date: 2022-03-23T15:03:23.642Z
vystupy:
  - tz
perex: >
  <p>Ukrajinská ombudsmanka Lyudmyla Denisová na dnešním online setkání ocenila
  aktivity českého veřejného ochránce práv v&nbsp;souvislosti s&nbsp;příchodem
  lidí z&nbsp;válkou zasažené Ukrajiny. Zároveň ombudsmana požádala o sdílení
  jeho informačních letáků i dalších materiálů a odkazů, které příchozím pomohou
  usnadnit pobyt v České republice.&nbsp;</p>
---
<p>Materiály veřejného ochránce práv chce ukrajinská ombudsmanka šířit prostřednictvím svých webových stránek a sociálních sítí mezi lidmi, kteří uvažují o odchodu do Česka. Zároveň je využije jako zdroj informací pro operátory vlastní nonstop informační linky. Na tu volají jak lidé, kteří se k&nbsp;odchodu ze země aktuálně chystají, tak i ti, kteří už do zahraničí odešli.</p>

<p>Od začátku války přináší ombudsman na webu přehled <a href="https://www.ochrance.cz/alert/">důležitých odkazů a informací v&nbsp;ukrajinštině</a>. Upozorňuje na <a href="https://www.ochrance.cz/aktualne/valka_na_ukrajine_se_u_nas_nesmi_stat_duvodem_pro_porusovani_lidskych_prav_varuje_ombudsman/">nebezpečí vykořisťování a obchodu s&nbsp;lidmi</a>. Vytvořil také několik speciálních <a href="https://www.ochrance.cz/situace/letaky-pro-ukrajince/">letáků</a> včetně <a href="https://deti.ochrance.cz/aktuality/ombudsman-detem-z-ukrajiny/">otázek a odpovědí přímo pro děti</a>. Zaměstnanci Kanceláře pomáhají s registrací Ukrajinců na brněnském odboru azylové a migrační politiky Ministerstva vnitra i v&nbsp;Krajském asistenčním centru pomoci na brněnském výstavišti.</p>

<p>Během hodinového online setkání informovala ukrajinská ombudsmanka veřejného ochránce práv o aktuální situaci na Ukrajině. Útoky Ruské federace podle ní směřují záměrně na civilní cíle a obydlené oblasti. Uvedla například, že od začátku konfliktu zasáhlo bombardování na 600 vzdělávacích zařízení, z&nbsp;toho 122 školek.</p>

<p>Upozornila také, že podle dostupných informací odváží vojáci lidi z&nbsp;obsazených oblastí proti jejich vůli na území Ruské federace. Podle odhadů už může jít o 366.000 lidí odvezených z&nbsp;Ukrajiny. Lidé, se kterými se úřad ombudsmanky dokázal spojit, uváděli, že si nesměli vzít osobní věci ani doklady.</p>

<p>V&nbsp;rámci Ukrajiny se podle ombudsmanky vydalo do bezpečnějších oblastí na 6 milionů lidí. Dalšího 3,5 milionu lidí zvolilo emigraci, mezi ni i je i 1,5 milionu dětí.</p>

<p>Veřejný ochránce práv ujistil ukrajinskou ombudsmanku, že lidé přicházející do Česka mají k&nbsp;dispozici veškerou možnou pomoc týkající se pobytu, ubytování, materiálního zabezpečení i například vzdělávání dětí. Ubezpečil ji také, že v&nbsp;rámci svého mandátu dohlíží na ochranu práv příchozích.</p>

---
title: "Péče o ohrožené děti a jejich rodiny"
tags:
  - Tisková zpráva
oldUrl: "/aktualne/tiskove-zpravy-2012/pece-o-ohrozene-deti-a-jejich-rodiny"
date: 2012-04-06
perex: "<p></p><p>Poznatky ochránce ze systematických návštěv ústavních zařízení pro děti se staly východiskem odborného semináře, který se pod záštitou Stálé komise pro rodinu a rovné příležitosti uskutečnil ve čtvrtek 5. 4. 2012 v Poslanecké sněmovně. Poslancům, zástupcům ministerstev, odborníkům v oblasti sociálně-právní ochrany dětí, zástupcům samosprávy, ředitelům zařízení a dalším odborníkům ochránce v úvodu popsal, jak se v řadě případů diametrálně liší standardy péče, které ochránce formuloval, tedy to, jak má péče o ohrožené děti vypadat, od skutečného stavu.</p>"
---

<!-- imported from the old website -->

<p>Ačkoli se systematické návštěvy veřejného ochránce práv v zařízeních pro děti tradičně zaměřily na otázku respektování základních práv a svobod a na posílení ochrany před špatným zacházením, nemohl ochránce v této souvislosti opominout samotnou podstatu věci, tedy vlastní umisťování dětí do ústavních zařízení.</p><p>Ústavní výchova sice má být nařizována až jako krajní opatření, v České republice je však spíš samozřejmostí než výjimkou. Vedle výchovných problémů je přitom nejčastější nařizována z důvodů sociálních. V České republice stále chybí dostatečná síť preventivních nástrojů a podpůrných služeb, které by ohroženým rodinám pomohly překonat tíživou situaci a předešly odebrání dětí z rodinného prostředí. I přes opakované upozorňování stát dosud nezačal koncepčně řešit otázku sociálního bydlení, přestože nevyhovující bytové podmínky patří k nejčastějším důvodům odnětí dětí z rodiny. Důsledkem jsou i tak alarmující případy, kdy rodiče sami žádají o umístění svých dětí do ústavního zařízení, protože se ocitli v tíživé sociální situaci bez ubytování a nemají prostředky k zajištění základních potřeb dětí.</p><p>Se závěry ochránce se ztotožňují odborníci i politikové. Podle poslankyně Heleny Langšádlové je nutné zaměřit se nyní na podporu a rozvoj pěstounské péče: „Před námi je důležité období změn v ústavní péči. Většina dětí by měla v budoucnu žít v rodinném prostředí. Ústavy by se měly transformovat zejména na pobytová střediska pro rodiče s dětmi. Také by tu měly být poskytovány odborné služby, a to jak biologickým, tak pěstounským rodinám. Aby transformace systému péče o ohrožené děti byla úspěšná a prospěšná, je nutné vybrat a dobře připravit dostatek pěstounů.“</p><p>Také zmocněnkyně vlády pro lidská práva Monika Šimůnková potvrzovala závěry ochránce. Česká republika se podle ní potýká s přetrvávajícími nedostatky. K nejzávažnějším patří roztříštěnost ochrany práv dětí mezi několik ministerstev, nedostatek sociálních pracovníků a tedy vysoký počet dětí na jednoho sociálního pracovníka, což nutně musí vést k určitému formalismu. Zmocněnkyně vlády proto vítá iniciativy a aktivity Ministerstva práce a sociálních věcí směřující k postupnému zlepšení stávající situace: „Doufám, že až bude OSN příště projednávat zprávu o stavu lidských práv v České republice, bude konstatovat výrazné zlepšení ochrany práv dětí.“</p><p>Stávající systém zasahuje do práva na rodinný život i jiným způsobem. Po umístnění dítěte do zařízení je snaha o zachování rodinných vazeb minimální, ať už jde o kontakty s biologickou rodinou či se sourozenci. To samé však mnohdy platí i při svěření dítěte do náhradní rodinné péče. V mnoha případech jsou od sebe sourozenci odděleni a jsou umístěni v různých zařízeních. Chybí snaha o společný pobyt, o udržení kontaktů. Přemísťování dětí se často děje, aniž by o tom dítě bylo dopředu informováno, dozvědělo se důvod přemístění a mohlo se k tomu vyjádřit. Nejsou zohledňovány jeho pocity a vazby s ostatními dětmi v zařízení, které se dítěti stalo domovem.</p><p>Některá zařízení jsou umístěna na odlehlých místech v nevyhovujících objektech, nicméně se  ochránce setkal i s případy, které je možné označit za příklad dobré praxe. Například Dětský domov Ostrov a Karlovy Vary je umístěn v několika objektech a zejména v případě zařízení v Karlových Varech se jedná o rodinné domy v běžné zástavbě, což dětem umožňuje zapojit se do běžné společnosti.</p><p>Stručné shrnutí poznatků z návštěv a jejich porovnání se standardy péče, tj. s tím, jak by to mělo vypadat, najdete <a title="Otevření do nového okna" href="/uploads-import/ochrana_osob/2012/Standardy_final.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> zde</a> (593.2 kB, Adobe Acrobat dokument).</p><p>Kompletní zpráva s podrobnostmi z návštěv zařízení pro děti bude zveřejněna v nejbližších dnech.</p>

---
title: "Účast českého zástupce na 5. tematickém pracovním semináři národních preventivních mechanismů v Talinu"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2011/ucast-ceskeho-zastupce-na-5-tematickem-pracovnim-seminari-narodnich-preventivnich-mecha/"
date: 2011-06-28
perex: "<p></p><p>Ve dnech 14. – 16. června 2011 se pracovník oddělení dohledu nad omezováním osobní svobody zúčastnil v estonském Talinu 5. tématického pracovního semináře národních preventivních mechanismů nazvaného „Shromažďování a ověřování informací v rámci preventivních systematických návštěv“. Seminář pořádala Evropská unie, Rada Evropy a estonský ombudsman. </p>"
---

<!-- imported from the old website -->

<p>Obsahem semináře byl vznik nezávislého poradního lékařského panelu (IMAP), který bude jednotlivým národním preventivním mechanismům případně nápomocen při posuzování problematiky špatného zacházení v oblasti poskytování zdravotní péče osobám omezeným na svobodě. Český zástupce v diskusi poukázal na zkušenost českého ombudsmana, který při provádění systematických preventivních návštěv ve zdravotnických zařízeních využívá pomoci externistů, a to jak psychiatrů, tak i středního zdravotnického personálů v rámci návštěv zařízení sociálních služeb, jež poskytují pomoc osobám s Alzheimerovou chorobou. </p><p>Příspěvky, následovány bohatou a živou diskusí, byly věnovány problematice shromažďování informací z jednotlivých dokumentačních a evidenčních zdrojů, zajištění přístupu k dokumentaci, možnosti pořizovat kopie, respektive otázce důvodnosti shromažďování těchto informací. Velká část příspěvků se týkala přístupu do zdravotnické dokumentace, který je odepřen např. francouzským kolegům. Český zástupce v diskusi poukázal na českou právní úpravu, jež českému ombudsmanovi zajišťuje přístup do zdravotnické dokumentace a zásadní důležitost přístupu k ní pro ochranu práv osob omezených na svobodě. </p><p>Český zástupce ve své prezentaci objasnil, jakým způsobem probíhá rozhovor s personálem a vedoucími pracovníky jednotlivých zařízení v rámci systematických návštěv v České republice. Ozřejmil principy a zásady, jimiž se rozhovor řídí. Poukázal na nezbytnost objasnit personálu účel šetření. Zdůraznil nutnost informovat o povinnosti mlčenlivosti. Objasnil vhodnost aktivního zapojení personálu v rozhovoru, aby ten vyjádřil své podněty a doporučení, jež by vedly k účinnější prevenci špatného zacházení. Následně představil jak sledované rizikové oblasti, kde by mohla být případně porušována práva osob omezených na svobodě a docházet k špatnému zacházení, tak i standardizované dotazníky užívané v jednotlivých zařízeních. Konkrétně popsal okruh problémů sledovaný ve školských zařízeních, tj. v dětských domovech, v dětských domovech se školou a výchovných ústavech, v dětských psychiatrických léčebnách, a v policejních celách. Představil i konkrétní dotazníky pro personál věznic a zařízení pro cizince. V následující diskusi objasnil i to, jak se informace získané ze studia dokumentace a evidence zařízení promítnou do konkrétní podoby otázek užívaných při rozhovoru s personálem a zdůraznil důležitost triangulace (vzájemné sdílené poznatků a informací během návštěvy) v rámci týmu provádějícího návštěvu. </p><p>Aktivní charakter semináře představoval i fakt skupinového hraní rolí, např. při systematické návštěvě věznice, kdy byl simulován rozhovor s uvězněným, vězeňskou službou a případně i policií, bylo-li v rozhovoru zjištěno špatné zacházení ze strany policie, a následná analýza rolí. </p><p>Závěrem lze uvést, že shromažďování informací včetně kontroly dokumentace a vedení rozhovoru s pracovníky zařízení je velmi podobné, srovnáme-li praxi českého ombudsmana s kolegy např. v Dánsku, Francii, Polsku či Estonsku.</p>

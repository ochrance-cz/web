---
title: "Místa provozování hazardu určuje obec, nikoli Unie herního průmyslu"
tags:
  - Tisková zpráva
oldUrl: "/aktualne/tiskove-zpravy-2016/mista-provozovani-hazardu-urcuje-obec-nikoli-unie-herniho-prumyslu"
date: 2016-05-02
perex: "<p>Veřejná ochránkyně práv se zabývala zákonností obecně závazné vyhlášky města Karlovy Vary týkající se regulace hazardu. Zjistila, že město neurčilo místa, na nichž má být hazard povolen, ale výběr ponechalo na Unii herního průmyslu. Takový proces přijímání právního předpisu je podle ochránkyně nepřijatelný. Ministerstvo vnitra na základě jejích závěrů předalo věc k šetření Úřadu pro ochranu hospodářské soutěže. Ochránkyně na tento případ upozornila i Poslaneckou sněmovnu v rámci své zprávy o činnosti v 1. čtvrtletí 2016.</p>"
---

<!-- imported from the old website -->

<p>Ochránkyně v rámci svého šetření zjistila, že město ponechalo výběr míst, kde bude hazard dále povolen, na Unii herního průmyslu. Podmínkami bylo snížit počet míst o dvě třetiny a také kritéria, podle nichž provozovny nesmí být v blízkosti veřejných budov a nesmí mít záznam ve vztahu k veřejnému pořádku. Unie herního průmyslu tedy sama rozhodovala, které provozovny skončí a které budou dál fungovat. Takový postup při přijímání právního předpisu obce je ale nepřijatelný. Pravomoc regulovat hazard přísluší obcím, nikoli Unii herního průmyslu, a obce musí svou pravomoc používat způsobem, který je rovný a spravedlivý. Musí tedy mít kontrolu nad tím, podle jakých kritérií jsou jednotlivá místa vybírána. </p> <p>Jak ochránkyně zjistila, město schválilo výběr provedený Unií bez toho, aby zadalo závazná kritéria výběru nebo aby předložený výběr následně samo posoudilo a vyhodnotilo podle vlastních hledisek. Dokládá to i skutečnost, že město nebylo schopno obhájit výběr konkrétních míst ve vyhlášce a dokonce ani říct, jestli je výsledkem skutečně snížení počtu herních přístrojů, což bylo cílem vyhlášky. </p> <p>Ve zprávě o šetření ochránkyně vytkla Ministerstvu vnitra, že nezjišťovalo, zda a jaká kritéria si město zvolilo, a že je nezarazilo způsob výběru míst. Podle ochránkyně neměly okolnosti vzniku vyhlášky uniknout pozornosti kontrolního orgánu státu. </p> <p>Ministerstvo se po výtkách ochránkyně věcí opětovně zabývalo a komunikovalo i s Úřadem pro ochranu hospodářské soutěže, který má svěřeny kompetence k sankcionování obce, která poruší v rámci výkonu samosprávy pravidla hospodářské soutěže. Poté, co ministerstvo ověřilo, že město skutečně není schopno obhájit provedený výběr míst, předalo věc k šetření Úřadu pro ochranu hospodářské soutěže. </p> <p>Pokud Ministerstvo vnitra obdrží pravomocné rozhodnutí Úřadu pro ochranu hospodářské soutěže, že město Karlovy Vary vyhláškou porušuje pravidla hospodářské soutěže, uplatní svá dozorová oprávnění.</p><p> Impulzem k šetření ochránkyně byla stížnost provozovatelů restauračního zařízení v okrajové části Karlových Varů. Po vydání obecně závazné vyhlášky zjistili, že jejich zařízení není na seznamu míst, kde jsou sázkové a jiné hry povoleny, ačkoli měli v provozovně řadu let výherní automaty bez jakýchkoli stížností či problémů. Poukazovali na to, že město nerespektovalo svůj původní záměr působit výlučně k ochraně veřejného pořádku tím, že vytlačí problémové herny ze středu města. Podle tvrzení stěžovatelů vyhláška ve skutečnosti ponechala v centru města provozovny nonstop heren aj., které vybrala Unie herního průmyslu.</p><p>Celou zprávu ochránkyně pro Poslaneckou sněmovnu najdete <a href="https://www.ochrance.cz/zpravy-o-cinnosti/zpravy-pro-poslaneckou-snemovnu/">zde</a>.</p><p></p>

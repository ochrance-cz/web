---
title: Spousta dětí si nemůže zvolit školu podle svého talentu a zájmu. Tratí na
  tom celá společnost, říká Schorm k projektu Výtahy do škol
date: 2025-11-19T16:33:00
vystupy:
  - aktualita
perex: <p>Spousta mladých lidí si nemůže vybrat, co chtějí studovat. Týká se to
  dětí ze základních i středních škol. Stačí, aby byly na vozíku. Tomu se
  rozhodla vzepřít zakladatelka organizace Obyčejný život Jindra Landová, která
  uvedla v život také projekt Výtahy do škol. Sama je maminkou dcery, která se
  pohybuje na vozíku. Dva roky pracovala na tom, aby její dcera mohla
  navštěvovat spádovou školu. Její zkušenosti potvrzuje i zástupce dětského
  ombudsmana, jehož tým podobné případy také řeší.</p>
attachments:
  - title: Výtahy do škol
    file: https://vytahydoskol.cz/
---
<p>
<i>„V první řadě musíte mít štěstí na lidi. Narazit na vstřícného ředitele, který se nebrání vybudování výtahu. Doufat, že získáte souhlas města, které je zřizovatelem školy. Pak musíte věřit, že se podaří zajistit dostatek financí. Tedy několik miliónů korun. Když tohle klapne, máte výtah,“</i> líčí s nadsázkou Jindra Landová, jak pro svou dceru zajistila výtah ve škole. Sama usiluje o změnu. Sdílí své poznatky s ostatními rodiči, kteří mohou řešit něco podobného. Založila projekt Výtahy do škol, ke kterému se přidal zástupce dětského ombudsmana Vít Alexander Schorm.</p>
<p>
<br>
<i>„Není výjimkou, že se na nás obracejí rodiče dětí s postižením kvůli překážkám, kterým ostatní děti nečelí,“</i> potvrzuje Schorm zkušenost Jindry Landové. Připomíná také, že stát se zavázal k tomu, aby podobné překážky odstraňoval. To se ale podle jeho výzkumů nedaří. 
<i>„V důsledku přetrvávání překážek například roste počet dětí, které nedobrovolně zůstávají v domácím vzdělávání. V těchto krajních případech děti přicházejí o kamarády a cenné životní zkušenosti. Rodiče se kvůli tomu nezřídka musí vzdát zaměstnání, což rodiny vystavuje finanční nejistotě. Tratí na tom celá naše společnost v rovině lidského potenciálu a jím vytvářeného bohatství,“</i> popisuje zástupce dětského ombudsmana.</p>
<figure class="image">
<img src="https://www.ochrance.cz/aktualne/spousta_deti_si_nemuze_zvolit_skolu_podle_sveho_talentu_a_zajmu-_trati_na_tom_cela_spolecnost_rika_schorm_k_projektu_vytahy_do_skol/20251119_094347.jpg" alt="Na snímku jsou účastníci tiskové konference Výtahy do škol. Mezi vystupujícími je i právnička Kanceláře ombudsmana a dětského ombudsmana. Kromě toho je tam Jindra Landová, která projekt Výtahy do škol iniciovala."></figure>
<p>
<br>S cílem rozproudit zájem o téma se ve středu 19. listopadu konala tisková konference Výtahy do škol. Účastnila se jí i právnička Kanceláře ombudsmana a dětského ombudsmana Romana Švecová. Představila poznatky a aktivity ombudsmana na téma přístupnosti škol a školských zařízení.</p>
<p>
<br>Veškeré informace o tom, jak coby pečující rodič nebo ředitel školy postupovat, ale i o tom, jak může kdokoliv ostatní pomoc, jsou ode dneška dostupné na webu Vytahydoskol.cz
<br>&nbsp;</p>

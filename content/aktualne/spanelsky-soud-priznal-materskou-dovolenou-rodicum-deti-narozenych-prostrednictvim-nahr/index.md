---
title: "Španělský soud přiznal mateřskou dovolenou rodičům dětí narozených prostřednictvím náhradního mateřství"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2017/spanelsky-soud-priznal-materskou-dovolenou-rodicum-deti-narozenych-prostrednictvim-nahr/"
date: 2017-03-28
perex: "<p>Nejvyšší soud ve Španělsku rozhodl, že rodiče dětí narozených prostřednictvím náhradního mateřství mají nárok na mateřskou dovolenou.</p>"
---

<!-- imported from the old website -->

<p>Španělský Nejvyšší soud se v prosinci 2016 zabýval případem muže, který se domáhal přiznání mateřské dovolené a práva na vyplácení mateřského příspěvku. Muž je otcem dítěte, které se narodilo prostřednictvím náhradního mateřství a o dítě pečuje spolu se svým partnerem. Náhradní mateřství bylo v tomto případě dojednáno s americkou občankou, která ve Spojených státech dítě porodila. Po narození bylo dítě zaregistrováno na španělském konzulátu bez zmínky o jeho biologické matce, pouze jako dítě obou zmiňovaných španělských mužů. Příslušný španělský úřad však odmítl otci dítěte mateřský příspěvek vyplácet, protože se explicitně nejednalo o případ, kdy lze mateřskou dovolenou nárokovat. <a name="_GoBack"></a></p> <p>Právo na mateřskou dovolenou mají ve Španělsku ze zákona pouze ženy, které dítě porodily, a rodiče, kteří svoje děti adoptovali nebo je mají v pěstounské péči. V určitých případech může matka, která dítě porodila, převést část mateřské dovolené na otce dítěte. V případě adopcí a pěstounské péče mohou čerpat mateřskou dovolenou buď matka, nebo otec. Španělský právní řád ovšem explicitně neřeší vyplácení mateřských či jiných rodičovských benefitů rodičům, jejichž děti se narodily prostřednictvím náhradního mateřství. Dojednání náhradního mateřství je navíc ve Španělsku považováno za nezákonné jednání. Španělští občané jej ale mohou legálně vyjednat v zemi, kde je to povoleno, a náhradní matka musí být zároveň občankou této země. </p> <p>Zmiňovaný otec dítěte s rozhodnutím úřadu nesouhlasil. V roce 2014 se obrátil na soud, který dal ovšem za pravdu úřadu. Na základě odvolání však soud vyšší instance rozhodl, že na mateřský příspěvek má muž nárok, protože je jeho situace podobná situaci adoptivních či pěstounských rodičů. Nejvyšší soud pak v prosinci 2016 toto rozhodnutí potvrdil. Soud uvedl, že rodiče dětí narozených prostřednictvím náhradního mateřství by měli mít stejná práva jako rodiče v případě adopce či pěstounské péče, kterým zákon nárok na mateřskou dovolenou přiznává.</p> <p>Podrobněji o případu zde:</p> <a title="Otevření do nového okna" href="http://www.equalitylaw.eu/downloads/3983-spain-supreme-court-recognize" target="_blank">http://www.equalitylaw.eu/downloads/3983-spain-supreme-court-recognize</a> 

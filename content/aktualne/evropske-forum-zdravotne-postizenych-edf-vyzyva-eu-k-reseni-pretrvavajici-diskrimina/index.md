---
title: "Evropské fórum zdravotně postižených (EDF) vyzývá EU k řešení přetrvávající diskriminace v železniční přepravě"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2019/evropske-forum-zdravotne-postizenych-edf-vyzyva-eu-k-reseni-pretrvavajici-diskrimina/"
date: 2019-09-30
perex: "<p>Lidé se zdravotním postižením a omezenou schopností pohybu si musí před cestou vlakem objednat pomoc s dvoudenním předstihem, podle EDF to ale omezuje jejich možnosti cestování.</p>"
---

<!-- imported from the old website -->

<p>Evropské fórum zdravotně postižených (European Disability Forum, dále v textu „Fórum“) vyzvalo v září tohoto roku Evropskou unii, aby v rámci připravované revize nařízení, které upravuje práva a povinnosti cestujících v železniční přepravě, zavedla pro osoby se zdravotním postižením a osoby s omezenou schopností pohybu a orientace možnost nepřetržitého využití asistenční pomoci. K výzvě se připojilo několik členů/členek Evropského parlamentu a přes 200 organizací, které se zabývají lidskými právy, právy cestujících v dopravě a životním prostředím.</p> <p>Dosavadní pravidla pro poskytování pomoci při cestě vlakem jsou podle Fóra značně omezující. Poskytovaná pomoc bývá dostupná jen v určitý čas, navíc železniční stanice v některých případech vyžadují, aby si cestující před cestou vlakem nejprve potřebnou pomoc objednali, a to alespoň 48 hodin předem. </p> <p>Fórum upozorňuje, že současná pravidla limitují možnost těchto cestujících využívat cenově dostupnou vlakovou dopravu podle svých potřeb. S takto nastavenými pravidly je podle Fóra nemožné například podniknout vlakem spontánní výlet, narychlo odjet kvůli vážné rodinné záležitosti nebo se zúčastnit pracovní schůzky dojednané na poslední chvíli. </p> <p>Žádat o pomoc s dostatečným předstihem je tak podle Fóra neúměrné, zastaralé a diskriminační pravidlo. Fórum proto požaduje zrušení tohoto pravidla a zavedení možnosti nepřetržité asistenční pomoci, aby cestující se zdravotním postižením a s omezenou schopností pohybu a orientace měli k vlakové dopravě rovný přístup.</p> <p> </p> <p>Více informací zde:</p> <p><a title="Otevření do nového okna" href="http://www.edf-feph.org/newsroom/news/eu-leaders-persons-reduced-mobility-need-equal-rights-train-travel" target="_blank">http://www.edf-feph.org/newsroom/news/eu-leaders-persons-reduced-mobility-need-equal-rights-train-travel</a> </p>

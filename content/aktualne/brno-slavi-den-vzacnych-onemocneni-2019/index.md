---
title: "BRNO slaví Den vzácných onemocnění 2019"
vystupy:
  - monitorovani
oldUrl: "/monitorovani-prav-lidi-se-zdravotnim-postizenim/aktuality-z-monitorovani/aktuality-z-monitorovani-2019/brno-slavi-den-vzacnych-onemocneni-2019/"
date: 2019-02-07
perex: "<p>Přijďte s námi oslavit Den vzácných onemocnění. Můžete se těšit na diskuzi se zajímavými hosty. Zapojila se i Kancelář veřejného ochránce práv.</p>"
---

<!-- imported from the old website -->

<p><img src="/uploads-import/uploads/RTEmagicC_vzacna-1.jpg.jpg" width="635" height="189" alt="" /></p><p>Onemocnění, které postihuje méně než 5 osob z každých 10 000, se označuje jako vzácné. <br /> Takových onemocnění existuje více než 8 000. Souhrnný počet pacientů tady rozhodně není zanedbatelný. Aby byl hlas pacientů se <i>vzácnými nemocemi</i> lépe slyšet, spojují se v rámci států i mezinárodních uskupení. </p> <h4>SAMI VZÁCNÍ, SPOLU SILNÍ</h4> <p>Zásadní osvětovou akcí je mezinárodní <i>Den vzácných onemocnění</i>, který připadá na velmi vzácný den, tedy na 29. února. To bychom ale mohli slavit jen jednou za 4 roky a to by byla škoda ;-) Proto si tento den připomínáme vždy poslední únorový den. </p> <p><b>28. 2. 2019 v 16 hodin se koná už tradiční setkání u této příležitosti v brněnském Mendelově muzeu MU </b>(Mendlovo nám. 1a, Brno). Na tuto akci, určenou široké veřejnosti, je vstup zdarma. Kvůli omezené kapacitě sálu je nutná rezervace prostřednictvím formuláře pod tímto odkazem <a href="https://1url.cz/PMBoW" target="blank">https://1url.cz/PMBoW</a></p> <p>12. ročník Dne vzácných onemocnění se zaměří na překlenování mezer mezi lékařskými a sociálními službami pro pacienty se vzácnými nemocemi. „Snažíme se vybudovat stabilní most – síť služeb – které usnadní každodenní život lidem žijícím se vzácnou nemocí i jejich rodinám a pečujícím,“ přiblížila téma přednáškového odpoledne iniciátorka i hlavní organizátorka Renata Gaillyová, primářka Oddělení lékařské genetiky FN Brno. „Otázkou je, nakolik jsme v tomto budování úspěšní,“ dodává Gaillyová. Co tvoří jednotlivé stavební kameny tohoto pomyslného mostu? A jsou všechny pilíře dostatečně pevné? Nejen na tyto otázky budou hledat odpovědi 28. února v Mendelově muzeu přednášející z Česka i Spojených států. </p> <p>Účast totiž přislíbila Katheryn Devanny z Williamsburgu ve státě Virginie, která se  dlouhodobě zabývá péčí a podporou pacientů se vzácnými nemocemi v USA a své zkušenosti sdílí s Českou asociací pro vzácná onemocnění (ČAVO). Tato asociace je vedle Mendelova muzea MU už tradičním spolupořadatelem brněnského setkání u příležitosti Dne vzácných onemocnění. Na jejím konání se podílí také Fakultní nemocnice Brno a charitativní organizace DEBRA ČR, která pomáhá lidem s nemocí motýlích křídel. I tato nemoc se totiž řadí mezi tzv. vzácná onemocnění. „Jsme rádi, že se letos do akce zapojili i další instituce, které pacientům se vzácnými nemocemi a jejich rodinám pomáhají. Konkrétně je to Centrum provázení a Kancelář veřejné ochránkyně práv,“ uvedla zástupkyně ředitele Mendelova muzea Lucie Vychodilová. </p> <p>Pro zájemce je připraven i navazující doprovodný kulturní program od 19 hodin v divadle Barka (Svatopluka Čecha 35a, Brno) v podání Divadla Járy Pokojského. Představení <i>Kriplíci aneb příhody ze života hmyzu</i> v podání herců na kolech i bez, se zdravotním postižením i bez něj, představí sérií nekorektních skečů, které se snad ani nemohly stát... Vstupné na představení je dobrovolné a i zde je omezená kapacita sálu.</p> <p>Toto přátelské setkání v Brně se zařadí mezi tisíce akcí, které se v tento den budou konat po celém světě. Svou solidaritu s lidmi se vzácnými nemocemi může kdokoli vyjádřit buď osobní účastí, nebo zapojením do kampaně na sociálních sítích <a href="https://www.facebook.com/hashtag/showyourrare?epa=HASHTAG" target="_blank">#ShowYourRare</a>, #vzacni2019.</p><p><img src="/uploads-import/uploads/RTEmagicC_vzacna-2.jpg.jpg" width="635" height="125" alt="" /></p>

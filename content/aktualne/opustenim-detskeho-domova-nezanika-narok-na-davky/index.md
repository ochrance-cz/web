---
title: "Opuštěním dětského domova nezaniká nárok na dávky"
oldUrl: "src/www.ochrance.cz/aktualne/tiskove-zpravy-2014/opustenim-detskeho-domova-nezanika-narok-na-davky"
date: 2014-05-07
perex: "<p>Nezaopatřené dítě pokračující ve studiu má po nabytí zletilosti právo, nikoli povinnost zůstat v dětském domově do 26 let. Při posuzování nároku na příspěvek na živobytí tedy nemůže jít nezaopatřenému dítěti k tíži, když po dosažení zletilosti dobrovolně nezůstane v dětském domově. Stejně tak nezaniká dítěti nárok na přídavek na dítě, pouze ho Úřad práce přestane vyplácet dětskému domovu a příjemcem bude přímo dítě.</p>"
---

<!-- imported from the old website -->

<p>Ochránkyně ukončila šetření případu, v němž stěžovatel po dovršení osmnáctých narozenin opustil dětský domov a našel si samostatné bydlení. I nadále studoval a předpokládal, že si v budoucnu bude vydělávat praxí a brigádami. V daném okamžiku na počátku však byl bez prostředků, proto požádal Úřad práce <strong>o dávky pomoci v hmotné nouzi</strong>. Úřad práce České republiky, krajská pobočka pro hl. m. Prahu (dále jen „úřad práce“), jej ale vyzval, aby doložil potvrzení dětského domova o tom, že tam již dál nemůže zůstat a musí proto bydlet samostatně. Z důvodu opuštění dětského domova mu navíc úřad práce odňal <strong>přídavek na dítě</strong>. </p><p>Z provedeného šetření vyplynul závěr, že <strong>požadavek úřadu práce na doložení potvrzení dětského domova o nemožnosti v něm setrvat je nepřiměřený</strong> a v rozporu se zákonem o pomoci v hmotné nouzi (zákon č. 111/2006 Sb., ve znění pozdějších předpisů). Je právem, nikoliv povinností nezaopatřeného dítěte, pokračujícího ve studiu, setrvat do 26 let dobrovolně v dětském domově i po nabytí zletilosti a ukončení ústavní výchovy. Úřad práce při hodnocení nároku na příspěvek na živobytí nemá přihlížet k tomu, že se nezaopatřené dítě rozhodlo dětský domov opustit.</p><p>Úřad práce postupoval také  v rozporu se zákonem o státní sociální podpoře (zákon č. 117/1995 Sb., ve znění pozdějších předpisů), pokud stěžovateli odňal přídavek na dítě. Při splnění zákonných podmínek má dítě na přídavek na dítě nárok. V případě, že jde o nezletilé nezaopatřené dítě v dětském domově, vyplácí se dávka dětskému domovu, který dítě také zastupuje v řízení o dávce. Poté, co dítě <strong>nabude zletilosti, neztrácí nárok na přídavek na dítě, pouze se mění příjemce dávky</strong>, neboť od nabytí zletilosti již může být přídavek na dítě vyplácen samotnému dítěti. Úřad práce má proto zastavit výplatu dávky dětskému domovu a začít ji vyplácet přímo dítěti.</p><p>Úřad práce ČR se s těmito závěry ztotožnil a rovněž vydal vnitřní pokyn, aby k obdobným situacím nedocházelo. </p>

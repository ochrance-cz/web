---
title: Nenávistné projevy na internetu – výzkum a doporučení
vystupy:
  - tz
oldUrl: /aktualne/tiskove-zpravy-2020/nenavistne-projevy-na-internetu-vyzkum-a-doporuceni/
date: 2020-05-22
perex: <p>Ombudsmanka Anna Šabatová se od roku 2016 intenzivněji věnovala
  problematice nenávistných projevů na internetu, kterou považovala za mimořádně
  závažnou. S nebezpečností fenoménu souhlasí také ombudsman Stanislav Křeček.
  Podle něj zvláště v situaci současné epidemie, kdy se komunikace na sociálních
  sítích zintenzivnila, hrozí, že se lidé uchýlí k vyjádřením, která mohou mít
  trestně právní rovinu. Justice se s nenávistnými projevy teprve učí zacházet.
  Zahraniční výzkumy přitom ukazují, že nárůst nenávisti v internetovém prostoru
  souvisí s vyšším počtem násilných útoků v reálném světě. Internet tak může
  sloužit jako „předpolí“ pro trestné činy, které ohrožují zdraví, život
  a integritu člověka. Ombudsmanka se v roce 2019 rozhodla provést výzkum
  vnitrostátní trestněprávní judikatury soudů v této oblasti a v roce 2020
  vydala také doporučení pro dotčené státní orgány. </p>
attachments:
  - title: Výzkum
    file: https://www.ochrance.cz/uploads-import/ESO/47-2019-DIS-PZ-Vyzkumna_zprava.pdf
  - title: Doporučení
    file: https://www.ochrance.cz/uploads-import/ESO/67-2018-DIS-JV-doporuceni.pdf
---
<p>Nenávistné projevy na&nbsp;internetu a&nbsp;rozhodování českých soudů</p>
<p>V&nbsp;rámci výzkumu nás informovaly oslovené okresní soudy o&nbsp;celkem 47&nbsp;rozhodnutích týkajících se nenávistných projevů na&nbsp;internetu, která v&nbsp;rámci trestních řízení vydaly ve&nbsp;sledovaném období od&nbsp;ledna 2016 do&nbsp;června 2019. Nenávistných projevů, o&nbsp;kterých české soudy rozhodovaly, se téměř vždy dopustil muž (94&nbsp;% případů), u&nbsp;kterého nic nenaznačuje jeho příslušnost k&nbsp;některé menšině (94&nbsp;%) a&nbsp;který ještě nebyl soudně trestán (91&nbsp;%). Většina incidentů, které se dostaly před soudy, se odehrála na&nbsp;sociální síti Facebook (83&nbsp;%).</p>
<p>Pokud se případ nenávistného projevu na&nbsp;internetu dostal před soud, byl pachatel ve&nbsp;většině případů uznán vinným přinejmenším v&nbsp;prvostupňovém řízení: 91&nbsp;% případů skončilo odsouzením pachatele. Nejčastějším trestem bylo podmíněné odnětí svobody (průměrně na&nbsp;10&nbsp;měsíců) s&nbsp;určením zkušební doby (průměrně 24&nbsp;měsíců), dále pak peněžitý trest (průměrně 15&nbsp;800&nbsp;Kč). Soudy také ukládaly obecně prospěšné práce či&nbsp;propadnutí věci.</p>
<p>Nejčastější skutkovou podstatou bylo podněcování k&nbsp;nenávisti vůči skupině osob nebo k&nbsp;omezování jejich práv a&nbsp;svobod – soudy takto kvalifikovaly skutky téměř v&nbsp;polovině analyzovaných rozhodnutí (49&nbsp;%).</p>
<p>Pro oběti trestných činů představují nenávistné projevy na&nbsp;internetu často enormní zátěž a&nbsp;někdy i&nbsp;zdroj strachu. Terčem výjimečně agresivních nenávistných projevů se stávají ti, kdo se ve&nbsp;veřejném prostoru jasně vyhraní proti původcům nenávistných projevů či&nbsp;vystoupí na&nbsp;obranu jejich obětí.</p>
<p>Doporučení k&nbsp;nenávistným projevům na&nbsp;internetu</p>
<p>V rámci završení aktivit souvisejících s&nbsp;nenávistí na&nbsp;internetu vydala ombudsmanka v&nbsp;lednu 2020 doporučení, která byla adresována Ministerstvu vnitra, Ministerstvu spravedlnosti, Nejvyššímu státnímu zastupitelství, Ministerstvu školství, mládeže a&nbsp;tělovýchovy, Policejnímu prezidiu České republiky, Nejvyššímu soudu, Unii státních zástupců, Soudcovské unii, Justiční akademii, Institutu pro kriminologii a&nbsp;sociální prevenci, Grantové agentuře České republiky a&nbsp;Technologické agentuře České republiky.</p>
<p>Výše uvedená doporučení mají vést k&nbsp;celkovému zlepšení situace. Jedná se o&nbsp;opatření, která by měla předcházet nenávistným projevům či&nbsp;alespoň zmírňovat jejich dopady. Pro dotčené orgány mají být doporučení spíše vodítkem pro další aktivity v&nbsp;této oblasti, než vyčerpávajícím návodem.</p>
<p>Stručný přehled doporučení:</p>
<p>&nbsp;</p>
<ul>
<li>Sjednotit databáze trestné činnosti.</li>
<li>Provést analýzu souvisejících přestupkových věcí.</li>
<li>Provádět analýzy související judikatury.</li>
<li>Zajistit stejnou úroveň ochrany zranitelných skupin před trestnými činy z&nbsp;nenávisti v&nbsp;rámci trestního zákoníku.</li>
<li>Zorganizovat celostátní kampaň k&nbsp;on-line nenávisti s&nbsp;cílovou skupinou žáků a&nbsp;studentů základních a&nbsp;středních škol.</li>
<li>Posílit vzdělávání orgánů činných v&nbsp;trestním řízení ohledně problematiky trestné činnosti z&nbsp;nenávisti.</li>
<li>Pamatovat na&nbsp;zařazení tématu do&nbsp;výzkumů Institutu pro kriminologii a&nbsp;sociální prevenci.</li>
<li>Podporovat vývoj nástroje pro vyhledávání nenávistných komentářů na&nbsp;sítích.</li>
<li>Propagovat on-line formulář pro podávání trestních oznámení na&nbsp;Portálu občana.</li>
<li>Upravit webové stránky Ministerstva vnitra v&nbsp;částech týkajících se extremismu a&nbsp;předsudečné nenávisti.</li></ul>
<p>&nbsp;</p>

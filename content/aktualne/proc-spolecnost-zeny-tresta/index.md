---
title: "Proč společnost ženy trestá?"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/proc-spolecnost-zeny-tresta/"
date: 2019-07-01
perex: "<p>Ve všech zemích světa dostávají ženy za stejnou práci méně peněz než muži. Nicméně rozdíly mezi jednotlivými zeměmi jsou obrovské. Na jedné straně stojí Lucembursko, kde mají ženy v průměru o 5 % nižší mzdy – a na straně druhé je bohužel Česká republika, kde je rozdíl 22 %, tedy skoro čtvrtina platu. Od nižší mzdy se odvíjí i nižší nemocenská a ve stáří pak nižší důchod.  </p>"
---

<!-- imported from the old website -->

<p>Každé druhé manželství se dnes rozvede, péče o děti obvykle připadne ženám a ty tak z toho mála musí uživit také děti. Není proto divu, že samoživitelky a osamělé důchodkyně u nás patří k těm vůbec nejohroženějším chudobou.</p><p> Co s tím? Jedním z významných faktorů, který ovlivňuje výši mzdy, je trvání rodičovské dovolené. Ta je u nás jednou z nejdelších v Evropě. Ženy tráví s dítětem doma v průměru tři roky, zatímco v západoevropských zemích se tato doba počítá spíše na týdny či měsíce. Jednu z nejdelších zde má Švédsko – i tam se ale jedná „pouze” o jeden a půl roku.</p><p> Když se chce česká matka vrátit brzy do práce, má víceméně smůlu. Zatímco ženy v Nizozemsku, Švédsku nebo Dánsku mají k dispozici síť jeslí a školek pro nejmenší, v Česku je problém umístit do školky i dvouleté dítě. Jedinou možností jsou tak školky soukromé, které jsou však především ve větších městech a jejich cenu si velká část rodičů nemůže dovolit platit.</p><p> Matky jinde v Evropě využívají při péči o dítě zkrácené úvazky, v Česku je to stále rarita. Po několikaletém pracovním výpadku je pak pro ně obtížné navázat tam, kde před několika lety skončily a leckdy vůbec najít práci. Nastupují za nižší mzdu, než jakou mají jejich kolegové na stejné pozici, a tento rozdíl už nikdy nedoženou. Často se mluví o tom, že rodina a děti především jsou naší prioritou. Musíme se proto ptát, proč za tuto prioritu společnost ženy trestá. Proč jim péči o děti neusnadní, proč nebuduje síť jeslí a školek pro nejmenší a proč matkám nenabízí zkrácené úvazky. Pomohlo by to také dětem, o které se s láskou starají.</p><p> Pouze rodičovská dovolená však celý platový rozdíl nevysvětluje. Jeho podstatná část je totiž způsobena tím, že ženy dostávají menší plat prostě proto, že jsou ženy. Často tento problém začne už při nástupu do práce, kdy si samy nedokáží říct o více peněz. Situaci jim ale komplikuje skutečnost, že neví, jaká je obvyklá mzda na dané pozici.</p><p> Jedním z řešení <span style="font-size: 12.8px;">by bylo, kdyby firmy u inzerátů povinně zveřejňovaly minimální výši mzdy a také povinně uváděly, jaká je průměrná mzda žen a mužů na jednotlivých pozicích. Jedině tak budou uchazeči vědět, jaká mzda je za jejich práci obvyklá. Firmy zaměstnancům také často zakazují o penězích hovořit. To je ale věc, kterou mohou zaměstnanci prolomit sami: zbavit se strachu a začít o mzdách za svou práci hovořit s ostatními.</span></p><p> Nižší platy žen nemají jen jednu příčinu, proto je třeba i řešení prosazovat na více úrovních současně. Tlačit na politiky, aby zajistili služby, které ulehčí péči o děti – a na zaměstnavatele, aby přestali tajit, na kolik si cení práce svých pracovnic a pracovníků. </p><p>Anna Šabatová, ombudsmanka.</p><p><i>Komentář vyšel v týdeníku Květy 6. června 2019.</i></p>

---
title: "Vlastníci nechávají lázně Kyselka dál chátrat a úřady tomu přihlížejí"
tags:
  - Tisková zpráva
oldUrl: "/aktualne/tiskove-zpravy-2012/vlastnici-nechavaji-lazne-kyselka-dal-chatrat-a-urady-tomu-prihlizeji"
date: 2012-08-29
perex: "<p>Za dobu tří let, kdy se veřejný ochránce práv případem zabývá, se stav objektů bývalých lázní v Kyselce zhoršil. Žádné zásadní a efektivní práce, které by směřovaly ke skutečné záchraně památek, dosud nebyly provedeny.</p>"
---

<!-- imported from the old website -->

<p>Ve stanovisku k postupu úřadů ve věci památkově chráněných objektů bývalých lázní Kyselka v březnu 2011 požadovala zástupkyně ombudsmana, aby Stavební úřad v Kyselce a Magistrát města Karlovy Vary, jako věcně a místně příslušné orgány památkové péče a stavebního práva, neodkladně provedly úkony směřující k ochraně stavebně technického stavu památkově chráněných objektů. Současně žádala, aby Magistrát města Karlovy Vary v součinnosti s Památkovou inspekcí Ministerstva kultury opětovně prověřil, zda ze strany vlastníků památkově chráněných objektů nedochází k porušování zákona o státní památkové péči.</p><p>Přes řadu jednání a písemností, které si ve věci s kompetentními úřady od té doby vyměnila, se zástupkyně ombudsmana rozhodla, že na místě zjistí, zda úřady skutečně přijaly patřičná opatření a zajistily ochranu stavebně technického stavu památkově chráněných objektů v lokalitě lázní Kyselka. </p><p>Po obhlídce objektů a jednáních na Stavebním úřadu v Kyselce a Magistrátu města Karlovy Vary zástupkyně ombudsmana konstatovala, že aktivita obou úřadů je trvale nedostatečná. <em>„Úřady nevyužívají dostatečně zákonem stanovené nástroje a řadu let se pouze spoléhají na to, že vlastníci památkově chráněných budov naplní sliby a záměry, které správním orgánům předkládají. Fakticky žádné zásadní a efektivní práce a opatření, které by směřovaly ke skutečné záchraně památkově chráněných budov, dosud nebyly provedeny“,</em> hodnotí situaci zástupkyně ombudsmana Jitka Seitlová.</p><p>Na místě se osobně přesvědčila a zdokumentovala, že stav objektů je havarijní a stále se zhoršuje, což svědčí nejen o dlouhodobém zanedbávání jakékoliv údržby, ale také o rezignaci vlastníka na provádění nezbytných oprav za účelem zachování podstaty památkově chráněných budov. <em>„Nebyly provedeny žádné nezbytné úpravy k ochraně budov, u některých došlo pouze k částečnému zabezpečení proti vniknutí osob (obvykle jen z přední strany). Objekty jsou zdevastované a dál chátrají. Střechy jsou v havarijním stavu, chybí střešní krytina, okapy k odvádění dešťové vody, v některých objektech jsou propadlé stropy. Některé budovy nemají zajištěny vstupní a okenní otvory, v důsledku trvalého zatékání je zdivo mokré,“</em> vypočítává zástupkyně ombudsmana hlavní důvody pokračující devastace památek. Stavební úřad by měl podle ní neprodleně provést novou kontrolní prohlídku všech objektů, zajistit si odborné posouzení budov a v návaznosti na to urychleně zjednat nápravu, tj. <strong>nařídit vlastníkům provést udržovací práce</strong>, případně nutné zabezpečovací práce nebo nezbytné úpravy, jak ukládá stavební zákon. </p><p><img src="https://www.ochrance.cz/fileadmin/user_upload/img/Akce2012/Stallburg-2.JPG" alt="" style="BORDER-BOTTOM-COLOR: ; BORDER-TOP-COLOR: ; PADDING-LEFT: 30px; BORDER-RIGHT-COLOR: ; BORDER-LEFT-COLOR: " title="Stallburg (zezadu) - havarijní stav střechy" height="382" width="509" /></p><p>Vedoucího stavebního úřadu přislíbila, že takto bude postupovat.</p><p><em>„Za dobu tří let, kdy se veřejný ochránce práv případem zabývá, se stav objektů zhoršil, viditelně nedošlo k žádným opravám ani zásadnímu zajištění památkově chráněných objektů“</em>, zhodnotila situaci zástupkyně ombudsmana při jednání na Magistrátu města Karlovy Vary, který je v dané věci příslušným orgánem státní památkové péče. Předložené studie a projekty jsou zatím pouze ve fázi projednávání u stavebního úřadu a magistrátu. S výjimkou statického zabezpečení objektu Ottova pavilonu, za využití státní dotace z Ministerstva kultury ČR, nebyly památkově chráně<a name="_GoBack"></a>né objekty až dosud proti dalšímu chátrání zabezpečeny. V této souvislosti zástupkyně ombudsmana upozornila, že v současné době projednávané projekty směřujících k opravě a záchraně některých vybraných objektů (Löschnerův pavilon, Mattoniho vila, dům Stallburg) lze sice vzít na vědomí, ale jde pouze o záměr. <strong>Výsledkem správních řízení bude oprávnění (např. stavební povolení), nikoli povinnost tyto projekty nakonec realizovat.</strong></p><p>Po návštěvě bývalých lázní Kyselka zástupkyně ombudsmana konstatuje, že stát a jeho orgány i nadále nejsou schopny dohlédnout na respektování zákona a zajistit řádnou údržbu chátrajících památkově chráněných objektů. <strong>Vlastník kulturní památky je podle zákona o státní památkové péči povinen na vlastní náklad pečovat o její zachování, udržovat ji v dobrém stavu a chránit ji před ohrožením, poškozením, znehodnocením nebo odcizením.</strong> Jestliže své povinnosti neplní, musí orgány státu využít všech nástrojů, které jim zákon o státní památkové péči svěřuje, tj. zajistit zabezpečení památky, nařídit zjednání nápravy, ukládat pokuty za porušení povinností. Pokud úřady takové kroky v Kyselce podnikají a přesto se řadu let nedaří vlastníky přimět k plnění zákonem stanovených povinností, <strong>musí zvážit i možnost, že samy provedou nezbytné zabezpečení památek.</strong></p><p><em>„Jsem si vědoma, že provedení potřebných záchranných prací na náklady úřadu, jak s tím počítá zákon o státní památkové péči, může mít významný dopad na rozpočet obce. Má-li však stát zájem na zachování kulturní a historické hodnoty areálu bývalé Mattoniho továrny v Kyselce, což vyjadřuje trvající památkovou ochranou, musí v případě nečinnosti vlastníka stavby učinit nezbytné kroky k záchraně chráněných objektů za něj a vynaložené náklady pak po vlastníkovi důsledně vymáhat,“</em> uzavírá zástupkyně ombudsmana Jitka Seitlová. Činnost Stavebního úřadu v Kyselce i Magistrátu města Karlovy Vary hodlá i nadále sledovat a jednat s jejich zástupci o efektivním zabránění další devastaci památkově chráněných objektů v Kyselce.</p><p><img src="https://www.ochrance.cz/fileadmin/user_upload/img/Akce2012/Stallburg.JPG" alt="" style="BORDER-BOTTOM-COLOR: ; BORDER-TOP-COLOR: ; PADDING-LEFT: 30px; BORDER-RIGHT-COLOR: ; BORDER-LEFT-COLOR: " title="Stallburg" height="375" width="501" /></p><p><img src="https://www.ochrance.cz/fileadmin/user_upload/img/Akce2012/Vileminka.JPG" alt="" style="BORDER-BOTTOM-COLOR: ; BORDER-TOP-COLOR: ; PADDING-LEFT: 30px; BORDER-RIGHT-COLOR: ; BORDER-LEFT-COLOR: " title="Vilemínka" height="380" width="507" /></p>

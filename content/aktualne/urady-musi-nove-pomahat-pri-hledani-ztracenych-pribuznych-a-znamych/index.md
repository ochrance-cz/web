---
title: "Úřady musí nově pomáhat při hledání ztracených příbuzných a známých"
tags:
  - Tisková zpráva
oldUrl: "/aktualne/tiskove-zpravy-2010/urady-musi-nove-pomahat-pri-hledani-ztracenych-pribuznych-a-znamych"
date: 2010-07-14
perex: "<p></p><p>Od 1. července 2010 musí úřady přijímat žádosti občanů o poskytnutí údaje o místu trvalého pobytu jiné osoby z informačního systému evidence obyvatel a informovat hledaného, že se s ním chce někdo zkontaktovat. O tuto změnu zákona usiloval ochránce už od roku 2006 na základě mnoha stížností na úřady, které odmítaly pomoci občanům hledajícím své příbuzné či ztracené přátele. </p>"
---

<!-- imported from the old website -->

<p>Zástupkyně ochránce změnu zákona o evidenci obyvatel vítá jako krok správným směrem, ale současně upozorňuje, že i tato legislativní novinka přináší některá úskalí. </p><p>V první řadě je pro zájemce o tento druh informace stanoven poměrně vysoký správní poplatek ve výši 500 Kč. Ten se platí nikoli za poskytnutí požadovaného údaje, ale za vlastní podání žádosti. Poplatek se nevrací ani v případě, kdy ke zprostředkování kontaktu nakonec nedojde.</p><p>Zákon rovněž neřeší situace, kdy hledaná osoba již není naživu a žadatel o zprostředkování kontaktu nebyl jejím dítětem, vnukem, sourozencem, rodičem, prarodičem, manželem nebo partnerem. Podle zákona totiž Ministerstvo vnitra, jako správce registru obyvatel, sdělí žadateli údaj o datu a místu úmrtí pouze v případě, že hledaná osoba je ve vztahu k žadateli osobou blízkou. Pokud šlo například o hledaného spolužáka, ministerstvo informaci o úmrtí neposkytne.</p><p>Zklamaní budou i žadatele, kteří zaplatí správní poplatek a neobdrží žádnou informaci, jestliže ministerstvo zjistí adresu místa trvalého pobytu hledané osoby, ale nepodaří se jí doručit informaci o tom, že se s ní chce někdo kontaktovat. </p><p>Potíže může způsobit i stále vzrůstající počet osob evidovaných k trvalému pobytu na adrese obecního úřadu (ohlašovna). Jde o důsledek současné právní úpravy trvalého pobytu, který zástupkyně ochránce dlouhodobě kritizuje. Jestliže totiž ministerstvo jednoznačně identifikuje hledanou osobu, podle zákona jí musí zaslat informaci o tom, že se s ní někdo chce kontaktovat, a současně přiloží údaje o žadateli. Pokud si hledaná osoba dopis na ohlašovně nevyzvedne, což se často stává, kontakt se nemůže uskutečnit a žadatel opět zaplatil správní poplatek marně.</p><p>I přes uvedené nedostatky považuje zástupkyně ochránce změnu zákona za určitý pokrok a vstřícnější přístup k občanům. Žádost o zprostředkování kontaktu je nyní možné podat osobně na matričním úřadě, na úřadu obce s rozšířenou působností nebo na krajském úřadě, a to na formuláři dostupném na webových stránkách Ministerstva vnitra: <a title="Otevření do nového okna" href="http://www.mvcr.cz/clanek/formulare-ke-stazeni-828459.aspx?q=Y2hudW09Ng%3d%3d" target="_blank">http://www.mvcr.cz/clanek/formulare-ke-stazeni-828459.aspx?q=Y2hudW09Ng%3d%3d</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />  </p><p>Závěrem je třeba upozornit, že nová právní úprava se vztahuje pouze na občany České republiky. Jak žadatel, tak hledaná osoba musí být občany ČR.</p>

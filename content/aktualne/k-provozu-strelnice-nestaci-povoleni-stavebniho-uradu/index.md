---
title: "K provozu střelnice nestačí povolení stavebního úřadu"
oldUrl: "src/www.ochrance.cz/aktualne/tiskove-zpravy-2018/k-provozu-strelnice-nestaci-povoleni-stavebniho-uradu"
date: 2018-10-16
perex: "<p>Provozovatel nemůže rozšiřovat provoz sportovní střelnice např. o střelbu z jiných typů zbraní, i kdyby k tomu měl souhlas Policie ČR. Střelnici je možné užívat jen tak, jak je uvedeno např. v kolaudačním rozhodnutí nebo kolaudačním souhlasu vydaném stavebním úřadem. Přesto přibývá stížností lidí na nelegální provoz střelnic.</p>"
---

<!-- imported from the old website -->

<p>V poslední době zaznamenal zástupce ombudsmanky více případů stížností na provoz, budování nebo rozšiřování sportovních střelnic. <i>„Lidé si stěžují na obtěžující hluk ze střelnice, protože střelnice jsou často umístěny v blízkosti lokalit určených k bydlení, ale poukazují také na zvýšenou dopravní frekvenci a s ní spojenou prašnost. Nezřídka namítají, že střelnice je provozována bez  povolení k užívání nebo v rozporu s ním,“</i> popisuje zástupce ombudsmanky Stanislav Křeček. Přitom právě v rozhodnutí o povolení užívání stavební úřad stanoví, že objekt nebo území lze užívat jako střelnici a současně specifikuje, za jakých podmínek, například z jakých zbraní a v jakém rozsahu se zde může střílet.</p> <p><i>„Střelnice není běžnou stavbou, její povolení a provoz vyžadují souhlas více orgánů. Stavební úřad povoluje provedení terénních úprav, kterými vznikne střeliště a současně povoluje vybudování nezbytných doprovodných staveb. Vlastník však musí ještě předtím doložit stavebnímu úřadu speciální souhlasy a stanoviska. Vyjádřit se musí především hygienická stanice, jejíž stanovisko zohledňuje ochranu před hlukem a vibracemi,“</i> vysvětluje zástupce ombudsmanky a dodává, že hygienická stanice může souhlas podmínit např. stanovením maximálního počtu výstřelů specifikovaného střeliva a ráže za určitý časový interval apod. Vlastní provoz střelnice je pak podmíněn schválením provozního řádu střelnice včetně používaných střelných zbraní Policií ČR. </p> <p>Stížnosti na střelnice se nejčastěji týkají sportovišť, která vznikla a byla zkolaudována v minulosti (obvykle v 70. a 80. letech) a provozovatel obnovil a rozšířil jejích provoz v rozporu s původním kolaudačním rozhodnutím. Příkladem může být střelnice v Hranicích na Moravě, která byla zkolaudována v roce 1978 pouze pro střelbu ze vzduchovek a malorážek. Od 80. let ale policie povolovala provozovateli rozšiřování škály zbraní na brokové a velkorážné zbraně. Ani tato povolení ho však nezbavila povinnosti využívat střelnici v souladu s kolaudačním rozhodnutím. Stavební úřad po řadě upozornění nakonec vyzval vlastníka k užívání střelnice v souladu s kolaudačním rozhodnutím, tedy jen pro střelbu z malorážek a vzduchovek, a nakonec mu to i pod hrozbou sankce nařídil. </p> <h5>Jak se mohou lidé bránit proti obtěžování provozem střelnice</h5> <p>Nejvhodnější a nejúčinnější je samozřejmě se bránit ještě dřív, než bude střelnice vybudována. Významnou roli hrají obce při schvalování územního plánu. Samosprávy by měly být při rozhodování o uspořádání svého území předvídavé a např. neumísťovat vedle sebe lokality k bydlení a sportoviště náročné na dopravní obslužnost a protihluková opatření. Už v době, kdy se územní plán projednává, by měli vlastníci případně dotčených nemovitostí aktivně uplatnit své námitky a připomínky.</p> <p>U již existujících střelnic platí, že podle zákona o zbraních a střelivu by měla policie vydat povolení k provozu pouze střelnici, která je legální, tedy je řádně zkolaudována. Přesto není výjimkou, že si lidé stěžují na sportovní střelnice provozované bez povolení stavebního úřadu. V takovém případě je třeba se obrátit na stavební úřad, který musí zahájit řízení o odstranění nepovolených staveb a terénních úprav. Stavební úřad rovněž zakáže užívání nepovolené stavby. Policie by zase měla odejmout povolení provozu střelnice.</p> <p>V případě obtěžování nadměrným hlukem ze střelnice je třeba se obrátit na příslušnou hygienickou stanici, která může provést měření hluku a nařídit vlastníkovi provést protihluková opatření nebo upravit provoz tak, aby byly splněny hlukové limity.</p> <p> </p> <p>Zástupce ombudsmanky se aktuálně zabývá například stížnostmi týkajícími se střelnic v Otročiněvsi ve Středočeském kraji nebo v Hradčanech-Kobeřicích v Olomouckém kraji.</p>

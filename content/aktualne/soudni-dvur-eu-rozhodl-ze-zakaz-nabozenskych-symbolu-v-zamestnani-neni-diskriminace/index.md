---
title: "Soudní dvůr EU rozhodl, že zákaz náboženských symbolů v zaměstnání není diskriminace"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2017/soudni-dvur-eu-rozhodl-ze-zakaz-nabozenskych-symbolu-v-zamestnani-neni-diskriminace/"
date: 2017-07-27
perex: "<p>Vnitropodnikový zákaz nošení muslimských šátků či jiných viditelných náboženských symbolů na pracovišti nepředstavuje podle Soudního dvora EU přímou diskriminaci.</p>"
---

<!-- imported from the old website -->

<p>Soudní dvůr EU tak rozhodl na základě dotazů soudů z Francie a Belgie týkajících se případů dvou žen, které byly kvůli nošení muslimských šátků propuštěny ze zaměstnání. </p> <p>První případ se týká paní Samiry Achbity z Belgie. Od roku 2003 pracovala pro tamní firmu G4S jako recepční. Firma praktikovala nepsané pravidlo zakazující zaměstnancům a zaměstnankyním nosit na pracovišti viditelné náboženské symboly. V dubnu 2006 se paní Achbita rozhodla, že začne do práce nosit muslimský šátek a oznámila to managementu firmy. Byla však upozorněna, že nošením šátku by porušila firemní politiku neutrality a toto její rozhodnutí tak nebude tolerováno. V květnu 2006 firma schválila interní nařízení, které náboženské symboly na pracovišti zakazuje. Protože paní Achbita stále trvala na nošení šátku, firma ji 12. června 2006 propustila. O den později vstoupilo zmiňované interní nařízení v platnost. Paní Achbita se kvůli své výpovědi obrátila na soud.</p> <p>Ve druhém případu soud řeší případ paní Asmy Bougnaoui z Francie. V roce 2008 nastoupila na stáž do firmy Micropole, kde po celou dobu nosila na pracovišti muslimský šátek. Paní Bougnaoui byla ale upozorněna, že pokud by byla v kontaktu se zákazníky, muslimský šátek by mohl být vnímán problematicky, a to právě s ohledem na firemní zásadu neutrality vůči zákazníkům. Po ukončení stáže ji firma zaměstnala jako designovou inženýrku. Na základě stížnosti jednoho ze zákazníků ji firma znovu upozornila na zásadu neutrality a požádala ji, aby muslimský šátek přestala nosit. Paní Bougnaoui s tím však nesouhlasila, načež ji firma propustila. </p> <p>Na Soudní dvůr EU se obrací národní soudy členských států EU, aby zkonzultovaly výklad práva Evropské unie. Ve výše uvedených případech se francouzský a belgický soud obrátily s dotazy ohledně výkladu unijní směrnice stanovující obecný rámec pro rovné zacházení v zaměstnání a povolání (Směrnice Rady 2000/78/ES).</p> <p>Soudní dvůr ve svém rozhodnutí uvedl, že interní firemní nařízení o zákazu nošení viditelných náboženských, politických či filozofických symbolů se vztahuje bez rozdílu na všechny zaměstnance a zaměstnankyně. Se všemi tak zachází stejným způsobem, když jim obecně a bez rozdílu předepisuje neutrální oděv. Takové nařízení tak nepředstavuje přímou diskriminaci. Podle Soudního dvora však není vyloučena možnost diskriminace nepřímé, pokud se prokáže, že toto nařízení vede ve skutečnosti k znevýhodnění zaměstnanců a zaměstnankyň určitého náboženského vyznání či víry. Pokud je ale takové nařízení objektivně odůvodněno legitimním cílem a je přiměřené a nutné, o nepřímou diskriminaci se nejedná. </p> <p>Rozhodnutí Soudního dvora je závazné pro soudy všech členských států EU, které se jím v podobných případech musí řídit. Konkrétní rozhodnutí však musí vydat příslušný soud členského státu. V případech paní Achbity a paní Bougnaoui tak musí rozhodnout belgický, resp. francouzský soud, který případ řeší.</p> <p>Více informací o případu zde</p> <p><a href="https://curia.europa.eu/jcms/upload/docs/application/pdf/2017-03/cp170030en.pdf" target="_blank">https://curia.europa.eu/jcms/upload/docs/application/pdf/2017-03/cp170030en.pdf</a></p>

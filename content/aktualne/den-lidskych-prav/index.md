---
title: "Den lidských práv"
vystupy:
  - tz
oldUrl: "/aktualne/tiskove-zpravy-2015/den-lidskych-prav"
date: 2015-12-10
perex: "<p></p>"
---

<!-- imported from the old website -->

<p>Před 65 lety byl 10. prosinec vyhlášen Dnem lidských práv. Podle veřejné ochránkyně práv je však třeba nejen v tento den, ale neustále připomínat a chránit přirozenou důstojnost a rovná práva každé lidské bytosti, právo nebýt ponižován či týrán, svobodu a spravedlnost. Už deset let se o to veřejný ochránce práv snaží v případě osob, které jsou omezeny na svobodě, ať už rozhodnutím státní moci (věznice, policejní cely) nebo z důvodu své křehkosti a potřeby péče (zařízení pro seniory, dětské domovy, léčebny dlouhodobě nemocných aj.). Ve všech typech zařízení provedl ochránce už 365 systematických návštěv, aby prověřil, zda v nich nedochází ke špatnému zacházení. Všude tam, kde se lidé musí podřizovat omezením a společnému režimu, totiž existuje prostor pro nerespektování soukromí, lidské důstojnosti, pro zásahy do základních práv.</p> <p>Ochránce proto upozorňuje na nedostatky, otevírá společenskou diskuzi ke klíčovým aspektům špatného zacházení, ve spolupráci s odborníky formuluje doporučení i standardy péče či zacházení s klienty. </p><p><i> „Po deseti letech provádění dohledu nad místy, kde se mohou nacházet osoby omezené na svobodě, by bylo skvělé konstatovat, že se nám podařilo vymýtit špatné zacházení. Při každé návštěvě si ale stále znovu a znovu uvědomujeme, jak křehká je důstojnost člověka, jak snadné je porušit ji. Zvlášť patrné je to v případě osob se zdravotním postižením, seniorů, dětí,“</i> upozorňuje na rizika špatného zacházení či nerespektování lidské důstojnosti v zařízeních veřejná ochránkyně práv Anna Šabatová. Současně dodává, že příčinu je obvykle třeba hledat obecně v podmínkách v zařízeních (nedostatek personálu, jeho nedostatečná odbornost apod.).</p><p><a href="/aktualne/tiskove-zpravy-2015/deset-let-ochrance-uspesne-bojuje-proti-spatnemu-zachazeni/" target="_blank">Deset let ochránce úspěšně bojuje proti špatnému zacházení</a></p><p><a href="/ochrana-osob-omezenych-na-svobode/">Detailní informace o ochraně osob omezených na svobodě</a></p>

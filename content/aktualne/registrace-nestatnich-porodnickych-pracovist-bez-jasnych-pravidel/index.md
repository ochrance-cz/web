---
title: "Registrace nestátních porodnických pracovišť bez jasných pravidel"
tags:
  - Tisková zpráva
oldUrl: "/aktualne/tiskove-zpravy-2010/registrace-nestatnich-porodnickych-pracovist-bez-jasnych-pravidel"
date: 2010-03-01
perex: "<p></p><p>Zástupkyně ochránce ukončila šetření a vydala závěrečné stanovisko s návrhem opatření k nápravě ve věci postupu krajských úřadů, příp. Magistrátu hlavního města Prahy při rozhodování o udělení registrace nestátním zdravotnickým zařízením, v nichž by byla zdravotní péče poskytována porodními asistentkami, a to včetně provádění fyziologických porodů. Šetření vedla z vlastní iniciativy na základě informací z médií, které vzbuzovaly vážné pochybnosti o jednotném postupu příslušných správních orgánů vůči žadatelům o registraci.</p>"
---

<!-- imported from the old website -->

<p>Tyto informace byly šetřením potvrzeny. Z šetření dále vyplynulo, že v současné době chybí prováděcí právní úprava, která by stanovila odpovídající věcné, technické a personální požadavky na popisovaný typ nestátního zdravotnického zařízení.</p><p>Ministerstvu zdravotnictví proto zástupkyně ochránce vytýká, že doposud nepřijalo nezbytnou, zákonem předvídanou, prováděcí právní úpravu, kterou by jednoznačně byly stanoveny věcné, technické a personální požadavky na nestátní zdravotnické zařízení tohoto typu, a to i přes tu skutečnost, že si samo ministerstvo zdravotnictví je tohoto nedostatku vědomo.</p><p>Bohužel také některé krajské úřady se dopustily pochybení, jejichž původ spočíval především v nesprávném výkladu nedostatečné právní úpravy. Na základě jimi vydaných rozhodnutí nyní nelze minimálně v obvodu tří krajských úřadů zcela vyloučit, že došlo k zaregistrování nestátních zdravotnických zařízení, která by byla oprávněna provádět i fyziologické porody při nedostatečném věcném a technickém vybavení. V souvislosti s uvedeným je však nutné zdůraznit, že správní orgán o podané žádosti o registraci rozhodnout musí (kladně či záporně), čímž se za stavu absentující právní úpravy dostává do velmi problematické situace.</p><p>Vzhledem k tomu, že opatření k nápravě navrhovaná ministerstvem zdravotnictví v rámci vyjádření se ke zprávě o šetření nebyla zástupkyní ochránce plně akceptována, přistoupila zástupkyně ochránce k formulování závěrečného stanoviska i s návrhem dalších konkrétních opatření a žádá ministerstvo zdravotnictví o jejich realizaci.</p><p>Zástupkyně ochránce žádá ministerstvo zdravotnictví, aby urychlilo proces přijetí již připravené vyhlášky o požadavcích na věcné a technické vybavení zdravotnických zařízení. Současně také žádá, aby ministerstvo zdravotnictví svojí kontrolní činností prověřilo, zda v České republice v současné době dochází u některého z nestátních zdravotnických zařízení k provádění fyziologických porodů za pomoci porodních asistentek.</p><p>Celé znění závěrečného stanoviska je k dispozici zde.</p>

---
title: "Obce musí bagatelní pohledávky vymáhat samy a nenavyšovat zbytečně dluh o náklady soudního exekutora"
oldUrl: "src/www.ochrance.cz/aktualne/tiskove-zpravy-2018/obce-musi-bagatelni-pohledavky-vymahat-samy-a-nenavysovat-zbytecne-dluh-o-naklady-soudniho"
date: 2018-08-31
perex: "<p>Město vymáhalo po stěžovateli pokutu ve výši 1 000 Kč prostřednictvím soudního exekutora. Celkové náklady exekuce dosáhly částky téměř 4 600 Kč. Město tímto postupem pochybilo, protože je povinno volit takový způsob vymáhání, aby výše nákladů nebyla ve zjevném nepoměru k výši nedoplatku. Město již částky do 10 000 Kč prostřednictvím soudního exekutora nevymáhá.  </p>"
---

<!-- imported from the old website -->

<p>Na ombudsmana se obrátil stěžovatel s žádostí o prošetření postupu statutárního města, které po něm vymáhalo pokutu ve výši 1 000 Kč. Ta mu byla uložena v blokovém řízení. Městu vytýkal, že předalo vymáhání soudnímu exekutorovi, čímž významným způsobem navýšilo související náklady. </p> <p>Ombudsman dlouhodobě upozorňuje, že obce mají pohledávky (zejména pak ty bagatelní) vymáhat samy v daňové exekuci. V některých případech se mohou obrátit i na celní úřad, který rovněž daňovou exekuci provede. V případě daňové exekuce totiž náklady u bagatelních pohledávek zpravidla nepřesáhnou 500 Kč. </p> <p>Minimálně v případech, kdy obec předá vymáhání bagatelní pohledávky nepřesahující částku 1 000 Kč exekutorovi, aniž by se ji pokusila sama vymoci alespoň prostřednictvím srážek ze mzdy nebo přikázáním pohledávky z účtu, dopustí se vždy nezákonného zásahu. V takových případech jsou totiž náklady dlužníka spojené s vymáháním ve zjevném nepoměru k výši nedoplatku.  Současně je třeba upozornit, že se v žádném případě nejedná o konečnou hranici částky, u níž již nebude možné hovořit o zjevném nepoměru exekučních nákladů a vymáhaného nedoplatku. Judikatura soudů se v tomto ohledu vyvíjí.</p> <p>Náklady exekuce navyšuje i to, když se obec nechá pro sepsání exekučního návrhu zastoupit právním zástupcem. Ombudsman apeluje na obce, aby obdobné úkony &quot;formulářového typu&quot; činily samy bez právního zastoupení. Případné náklady obce na toto zastoupení nelze podle něj považovat za účelně vynaložené. </p> <p>Po vydání zprávy o šetření primátor města zástupci ombudsmana sdělil, že město nyní daňové nedoplatky s výší minimálně do 10 000 Kč předává celnímu úřadu, případně jejich vymáhání zajišťuje vlastními silami v daňové exekuci.</p> <p>Stěžovatel se proti příkazu k úhradě nákladů exekuce úspěšně bránil u soudu.</p> <h5>Správný postup v případě vymáhání pohledávek:</h5> <p></p><ul><li>Až na odůvodněné výjimky se pokusit dlužníka ještě před zahájením exekuce vyzvat k uhrazení pohledávky – předexekuční výzva.</li><li>Obecní úřady se mají pokusit vymoci pohledávky samy v daňové exekuci alespoň prostřednictvím srážek ze mzdy nebo přikázáním pohledávky z účtu.</li><li>V případě nedoplatků v rámci tzv. dělené správy mohou obecní úřady předat vymáhání příslušnému celnímu úřadu.</li></ul><p></p>

---
title: "I zaplocená cesta může být účelovou komunikací"
tags:
  - Tisková zpráva
oldUrl: "/aktualne/tiskove-zpravy-2014/i-zaplocena-cesta-muze-byt-ucelovou-komunikaci"
date: 2014-07-10
perex: "<p>Nezrušitelný územní souhlas se stavbou oplocení vydaný stavebním úřadem nemá vliv na povinnost silničního správního úřadu nezávisle posoudit, jestli se oplocení nachází na veřejné pozemní komunikaci.</p>"
---

<!-- imported from the old website -->

<p>Zástupce ochránkyně ukončil šetření případu, v němž stěžovatel namítal, že soukromý vlastník pozemku, přes který vede <strong>přístupová cesta</strong> k nemovitostem stěžovatele, svůj pozemek oplotil a brání mu tím v průchodu. Stavbu oplocení provedl na základě územního souhlasu vydaného stavebním úřadem. Stěžovatel se nespěšně domáhal nápravy jak u stavebního úřadu, tak u silničního správního úřadu, a rovněž u odvolacího krajského úřadu. </p><p>Zástupce ochránkyně se zaměřil zejména na vztah mezi silničním správním úřadem a stavebním úřadem a zdůraznil, že povinností silničního správního úřadu je <strong>chránit obecné užívání pozemních komunikací</strong>. Jestliže tedy dojde ke sporu o existenci pozemní komunikace, musí se touto věcí zabývat silniční správní úřad zabývat i tehdy, pokud by znepřístupnění sporné cesty bylo povoleno stavebním úřadem a toto povolení nebylo zrušeno.</p><p>Za odstranění pevných překážek na pozemních komunikacích, které mají charakter stavby, zodpovídá v prvé řadě stavební úřad. Silniční správní úřad zde má vystupovat jako dotčený orgán státní správy a pouze v případě, že je to z hlediska dopravní obslužnosti či bezpečnosti provozu nezbytné, měl by využít souběžně i svých nástrojů podle zákona o pozemních komunikacích (odstraňování pevných překážek, příp. státní dozor). V situaci, kdy se z důvodu dřívějšího pochybení na straně stavebního úřadu jedná o stavbu povolenou a toto povolení již není možné zrušit, však může věc vyřešit již pouze silniční správní úřad.</p><p><strong>Pravomocné povolení stavebního úřadu tedy není pro silniční správní úřad překážkou k uplatnění vlastních kompetencí</strong>, jestliže existuje podezření, že se stavba nachází na pozemní komunikaci.</p><p>Krajský úřad se po šetření zástupce ochránkyně rozhodl své pochybení sám napravit – ředitel krajského úřadu přislíbil, že silniční správní úřad obdrží poučení o správném postupu. Bez ohledu na platný územní souhlas k oplocení vydaný stavebním úřadem se bude muset silniční správní úřad vypořádat s otázkou, jestli se sporné oplocení nachází na veřejné pozemní komunikaci. Pokud silniční správní úřad dospěje k závěru, že oplocení zasahuje do pozemní komunikace, nebo ji dokonce zcela uzavírá, může bez ohledu na nezrušený územní souhlas nařídit odstranění pevné překážky z pozemní komunikace (§ 29 odst. 3 zákona o pozemních komunikacích).</p>

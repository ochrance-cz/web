---
title: "Nedotažená reforma školního stravování: Zástupce dětského ombudsmana
  chce lepší podmínky pro děti s dietním omezením "
date: 2025-11-12T09:40:00
vystupy:
  - tz
perex: <p>Školní jídelny od 1. září fungují podle novelizované vyhlášky o
  školním stravování. Ta sice přinesla řadu změn, ale k dětem se zdravotními
  omezeními stále není dostatečně vstřícná. Zástupce dětského ombudsmana Vít
  Alexander Schorm proto vyzývá k další úpravě pravidel.</p>
attachments:
  - title: Aktuální podoba vyhlášky o školním stravování
    link: https://www.e-sbirka.cz/sb/2025/310/2025-09-01?zalozka=text
  - title: Informace MŠMT k novele vyhlášky o školním stravování
    link: https://msmt.gov.cz/vzdelavani/skolni-stravovani
  - title: "Připomínky ombudsmana z 11. března 2025 k návrhu novely vyhlášky o
      školním stravování "
    link: https://eso.ochrance.cz/Nalezene/Edit/13596
  - title: Bezlepkový pokrm nebo oběd z vlastní krabičky? Ombudsman apeluje na
      posílení práv dětí ve školních jídelnách (tisková zpráva z 24. 4. 2025)
    link: https://www.ochrance.cz/aktualne/bezlepkovy_pokrm_nebo_obed_z_vlastni_krabicky_ombudsman_apeluje_na_posileni_prav_deti_ve_skolnich_jidelnach/
  - title: Metodika poskytování dietní stravy v rámci školního stravování
      (doporučující charakter)
    link: https://mzd.gov.cz/tiskove-centrum-mz/vysla-metodika-poskytovani-dietni-stravy-v-ramci-skolniho-stravovani/
---
<p>Žákům s celiakií či jiným dietním omezením na jaře svitla naděje, že získají nárok na školní obědy odpovídající jejich potřebám, a to díky novele vyhlášky o školním stravování. Její výsledná podoba, která platí od 1. září, však v&nbsp;tomto směru nakonec výrazné zlepšení nepřinesla. 
<i>„Snažili jsme se prosadit, aby novela stanovila jídelnám povinnost zajistit dětem s&nbsp;potravinovou alergií či jiným zdravotním omezením jídlo na míru</i>.&nbsp; 
<i>Na žádné velké změny však nedošlo. Specifické zdravotní jídelníčky považuje vyhláška stejně jako doposud za dobrovolné,“</i> uvedl zástupce dětského ombudsmana Vít Alexander Schorm.</p>
<p>Někteří strávníci řeší své specifické diety vlastním obědem z&nbsp;domova. Alespoň v&nbsp;tomto ohledu je novela vstřícná. Zatímco dříve školy tápaly, zda děti mohou jíst vlastní pokrmy v&nbsp;jídelně společně s&nbsp;ostatními, nyní vyhláška takovou možnost výslovně podporuje. Stále ale není jasné, jak mají jídelny dětem konkrétně pomoci, například zda jim musí poskytnout vhodné podmínky pro uskladnění a&nbsp;ohřev jídla či nabídnout nádobí a příbory.</p>
<p>Vít Alexander Schorm bude oblast školního stravování nadále sledovat. Na základě dosavadních zkušeností však pokládá současné změny vyhlášky za nedostačující: 
<i>„Školy by k&nbsp;žákům s&nbsp;dietním omezením měly přistupovat stejně jako ke všem ostatním, tedy ideálně jim přímo ve školní jídelně nabídnout jídlo odpovídající jejich potřebám – ať už jej připraví v&nbsp;místní školní kuchyni nebo dovezou odjinud. Žádný žák by se neměl cítit kvůli svému zdravotnímu stavu vyloučen.</i> 
<i>Apeluji proto na ministerstva školství a zdravotnictví, aby se k této problematice vrátily. Jsem připraven zapojit se do jednání.“</i></p>
<p>Schorm zároveň usiluje o to, aby se závazek ke zlepšení podmínek školního stravování pro žáky s&nbsp;dietním omezením stal součástí připravovaného 
<i>Národního plánu podpory rovných příležitostí pro osoby se zdravotním postižením na období &nbsp;2026–2030</i>. Považuje za důležité, aby jej stát začal naplňovat již v&nbsp;roce 2026.&nbsp;</p>
<blockquote>
<p>
<strong>Národní plán podpory rovných příležitostí pro osoby se zdravotním postižením</strong>&nbsp; určuje směřování vládní politiky v&nbsp;této oblasti na nadcházející roky a klade si za cíl mimo jiné odstraňovat bariéry, které brání lidem s postižením v &nbsp;účasti na plnohodnotném životě a zapojení do společnosti.</p></blockquote>
<blockquote>
<p>
<strong>Co například (ne)přinesla novela vyhlášky o školním stravování žákům se zdravotním omezením?</strong></p>
<ul>
<li>
<p>Pozitivní změna:</p>
<p>Školy a školky už vědí, že si děti mohou v jídelně sníst vlastní jídlo přinesené z domu.</p></li>
<li>
<p>Zůstává nejasné:</p>
<p>Jak konkrétně mají jídelny pomáhat dětem, aby si mohly sníst přinesené jídlo v kolektivu? Mají mít děti možnost si jídlo uskladnit a ohřát?</p></li>
<li>
<p>Nedostatky, které nadále přetrvávají:</p>
<p>Jídelny nadále nemusí připravovat jídlo pro děti se zdravotním omezením (například když potřebují&nbsp;bezlepkovou dietu).</p></li></ul></blockquote>

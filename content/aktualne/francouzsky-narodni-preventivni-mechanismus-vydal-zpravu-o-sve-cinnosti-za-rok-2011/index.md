---
title: "Francouzský národní preventivní mechanismus vydal zprávu o své činnosti za rok 2011"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2012/francouzsky-narodni-preventivni-mechanismus-vydal-zpravu-o-sve-cinnosti-za-rok-2011/"
date: 2012-05-23
perex: "<p></p>"
---

<!-- imported from the old website -->

<p>Francouzský orgán „Contrôler général des lieux de privation de liberté“ (dále také „Generální inspektorát“) navštěvuje podobně jako český veřejný ochránce práv místa, kde se nacházejí nebo mohou nacházet osoby omezené na osobní svobodě. Plní tak závazek plynoucí z ratifikace Opčního protokolu k Úmluvě proti mučení a jinému krutému, nelidskému či ponižujícímu zacházení. V čele Generálního inspektorátu stojí Jean-Marie Delarue. Jeho tým tvoří 30 inspektorů.</p><p>Francouzští kolegové loni navštívili celkem 151 detenčních míst, z toho 43 policejních cel, 5 celních zadržovacích cel, 10 soudních cel, 32 věznic, 11 správních detenčních míst, 39 zdravotnických zařízení a 11 uzavřených vzdělávacích institucí. Většina návštěv probíhá neohlášeně. Celkem je ve Francii přibližně 5000 míst, kde se nachází osoby omezené na osobní svobodě.</p><p>Národní preventivní mechanismus Francie se v roce 2011 zabýval 5 klíčovými tématy – zaměstnávání odsouzených ve věznicích, sociální práva osob omezených na svobodě, shromažďování a uchovávání informací o těchto osobách, měnící se povaha věznic a tělesné prohlídky a bezpečnost ve věznicích.</p><p>Mezi nejvýznamnější stanoviska Generálního inspektora patřilo např. březnové vyjádření k praktikování náboženských ceremonií v místech omezení osobní svobody. Podle Generálního inspektora vedení zařízení nemůže rozhodovat o tom, které náboženské praktiky vykonávat lze a které nikoli. Dále se vyjádřil i k užívání telefonů v detenčních zařízeních, kde podobně jako veřejný ochránce práv zastává názor, že možnost kontaktovat příbuzné či úřady je jeden z prvků práva na rodinný život a práva na účinnou obranu.</p>Veřejný ochránce práv navštěvuje zařízení podle předem připraveného systematického plánu, přičemž při výběru zařízení k návštěvě přihlíží i k individuálním stížnostem. Podobně i francouzští kolegové navštěvují zařízení na základě stížností na zacházení v těchto zařízeních. Ve zprávě je uvedeno, že v loňském roce se na inspektorát nejčastěji obracely osoby omezené na svobodě samotné (77 %). V menší míře pak příbuzní těchto osob (9%), občanská sdružení (3%) či právní zástupci (2,8%). Generální inspektorát dále stejně jako veřejný ochránce práv řeší i stížnosti z oblasti vězeňství a zdravotnictví. Uvádí, že nejčastějšími důvody pro stížnost ve vězeňství bylo přemístění, přístup ke zdravotní péči či materiální podmínky. Ve zdravotnických zařízeních to byly mj. stížnosti na umístění na izolaci, kontakt s vnějším světem a dále např. přístup ke zdravotnické dokumentaci.

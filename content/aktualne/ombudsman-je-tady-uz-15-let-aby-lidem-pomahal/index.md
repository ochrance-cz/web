---
title: "Ombudsman je tady už 15 let, aby lidem pomáhal"
oldUrl: "src/www.ochrance.cz/aktualne/tiskove-zpravy-2015/ombudsman-je-tady-uz-15-let-aby-lidem-pomahal"
date: 2015-12-17
perex: "<p>Už patnáct let pomáhá veřejný ochránce práv lidem bránit jejich práva a napravovat nesprávný postup úřadů, snaží se je chránit před špatným a nedůstojným zacházením nebo před diskriminací. Za tu dobu se na něj s žádostí o pomoc obrátilo téměř sto tisíc lidí. Všem ombudsman pomohl nebo poradil, vysvětlil jim jejich možnosti, doporučil, jak se dá jejich situace změnit. Mnohá šetření ochránce navíc vedla k plošným změnám praxe, takže zprostředkovaně se pomoci ombudsmana dostalo i dalším desítkám tisíc lidí.</p>"
---

<!-- imported from the old website -->

<p>Před patnácti lety, 18. prosince 2000, zahájil slibem do rukou předsedy Poslanecké sněmovny činnost první český veřejný ochránce práv Otakar Motejl a začal budovat instituci, které lidé věří. V některých obdobích patnáctileté historie byl ombudsman hodnocen dokonce jako nejdůvěryhodnější instituce v České republice. </p> <p>V roce 2010 se ombudsmanem stal Pavel Varvařovský, kterého v únoru 2014 vystřídala v této funkci současná ombudsmanka Anna Šabatová. </p> <p>V průběhu let se také rozšiřovala působnost ochránce, nejprve v roce 2006 o prevenci před špatným zacházením a dohled nad místy, kde se nacházejí osoby omezené na svobodě, v roce 2009 o ochranu před nerovným zacházením a v roce 2011 o sledování zajištění a vyhoštění cizinců.</p> <p>Nejčastěji se lidé na ochránce obracejí s problémy v oblasti sociálního zabezpečení, tedy s důchody a dávkami. Takových stížností dostává ochránce kolem 1500 ročně a v jejich řešení je velmi úspěšný. Pokud zjistí pochybení úřadu, téměř vždy se podaří věc napravit. Druhou nejpočetnější oblastí je stavebnictví a regionální rozvoj. Více než dvě stovky stížností se každý rok týkají práce a zaměstnanosti, ochrany práv dětí, zdravotnictví nebo průtahů v soudních řízeních. </p> <p>Značnou část možných problémů ochránce zaznamená a napraví ještě předtím, než by mohly dopadnout na občany. Za 15 let uplatnil připomínky k 350 navrhovaným zákonům a dalším právním předpisům. Využil přitom zkušenosti z šetření a mohl tak předem upozornit zákonodárce na nedostatky či problematické části navrhovaných předpisů.</p> <p>Až dosud ochránce také provedl 365 neohlášených návštěv v zařízeních, kde se nacházejí lidé omezení na svobodě. Díky tomuto dohledu se podařilo nejen zlepšit podmínky tisíců seniorů, dětí, lidí se zdravotním postižením, vězňů a dalších, ale svými zjištěními ochránce pravidelně iniciuje veřejnou i odbornou diskuzi o podmínkách v sociálních službách, psychiatrických nemocnicích, dětských domovech či věznicích. </p> <h3>Některé důležitá či zajímavá témata, kterým se ochránce věnoval</h3> <h5>Sirotčí důchody</h5> <p>Po několikaletém úsilí dosáhl ochránce změny právní úpravy ve prospěch osiřelých dětí, jejichž zemřelý rodič nezískal potřebnou dobu důchodového pojištění. K 1. lednu 2012 se potřebná doba pojištění rodiče zkrátila na polovinu, což výrazně zlepšilo přístup osiřelých dětí k pomoci od státu.</p> <h5>Vyplácení podpory v nezaměstnanosti při nároku na odstupné</h5> <p>Ochránce kritizoval, že zákon při přiznávání podpory v nezaměstnanosti nerozlišuje mezi nárokem na odstupné a vyplacením odstupného. I lidé, kteří ukončili pracovní poměr, protože jim zaměstnavatel nevyplácel mzdu a nevyplatil ani odstupné, na které měli nárok, tak nedostali podporu v nezaměstnanosti. Ochránci se nakonec podařilo prosadit změnu, takže lidem, kterým zaměstnavatel nevyplatil odstupné, na něž mají nárok, poskytne úřad práce kompenzaci za dobu, kterou mělo odstupné pokrýt.</p> <h5>Hazard v obcích</h5> <p>Ochránce přispěl k prosazení respektu k právu obcí rozhodovat o umístění heren na svém území. Opakovaně na právo obcí upozorňoval Ministerstvo financí a své stanovisko předložil i vládě a Poslanecké sněmovně ve snaze dosáhnout zrušení části loterijního zákona. Nakonec se zapojil jako vedlejší účastník do řízení u Ústavního soudu, kterému předložil své stanovisko. Ústavní soud rozhodl v souladu s názorem ochránce a příslušná ustanovení zákona o loteriích zrušil. Obce, které nesouhlasí s umístěním heren na svém území, tak mohly požádat ministerstvo o zrušení vydaných povolení.</p> <h5>Nediskriminační pracovní inzerce</h5> <p>Na základě analýzy více než 20 000 inzerátů s nabídkou zaměstnání, vypracoval ochránce doporučení, v němž objasnil, které formulace v inzerátech mohou být diskriminační. Podle tohoto doporučení pak vytvořil provozovatel největších internetových portálů s pracovní inzerci manuál pro zaměstnavatele a ve spolupráci s ochráncem zorganizoval sérii školení pro personalisty.</p> <h5>Větší ochrana seniorů před špatným zacházením</h5> <p>Na návrh ochránkyně uložila vláda ministryni práce a sociálních věcí podniknout kroky k zajištění dostupnosti sociálních služeb pro seniory a nemocné. Současně by měla vláda systematicky řešit problém nelegálních zařízení sociálních služeb. Stát by tak měl garantovat, že se seniorům v zařízeních dostane kvalitní a kvalifikované péče a nebudou vystavování špatnému zacházení.</p> <h5>Odškodňování za nesprávný úřední postup</h5> <p>Ochránce se zasadil o odškodňování lidí za nečinnost úřadů. Nejprve vypracoval desatero dobré praxe při posuzování nároku na odškodnění za nesprávný úřední postup a doporučil ministerstvům, aby se jím řídily. Postupně se pak podařilo přesvědčit jednotlivá ministerstva, aby podle desatera postupovala a aby dobrovolně odškodňovala občany za průtahy v řízeních a za jiný nesprávný postup úřadů. Dobrovolně už odškodňují například Ministerstvo spravedlnosti, Ministerstvo vnitra, Ministerstvo práce a sociálních věcí nebo Ministerstvo dopravy.</p> <h5>Žaloba ve veřejném zájmu ve věci FVE v Krušných horách</h5> <p>Soud dal dvakrát za pravdu veřejnému ochránci práv, který podal žalobu ve veřejném zájmu proti nezákonnému rozhodnutí Městského úřadu Duchcov o povolení stavby fotovoltaické elektrárny v obci Moldava. Úřad povolil stavbu na území obce bez územního plánu a porušil řadu právních předpisů – českých i mezinárodních – na úseku ochrany životního prostředí.</p> <h5>Dávky na bydlení v nezkolaudovaném bytě</h5> <p>Ochránce se významně zasadil o to, aby na dávky na bydlení dosáhli i lidé, kteří bydlí v prostorech, které nejsou zkolaudované jako byty, ale jsou k trvalému bydlení vhodné (např. chaty). Upozorňoval, že zákon o státní sociální podpoře a zákon o pomoci v hmotné nouzi nedefinují pojem bytu pro účely příspěvku na bydlení a doplatku na bydlení. Obě dávky slouží jako pomoc k zajištění bydlení. Na byt je podle ochránce třeba pro účely dávek na bydlení nahlížet šířeji, než pouze v rovině stavebního práva. Prostor k bydlení nemusí být zkolaudovaný jako byt, přesto je možné jeho obyvatelům přiznat dávky na bydlení. Podmínkou je, že prostor je vhodný k trvalému bydlení. Tento názor nejprve potvrdil soud a od 1. 1. 2015 je to i v zákoně o pomoci v hmotné nouzi.</p> <h5>Účast občanů EU v komunálních volbách</h5> <p>Ochránkyně upozorňovala Ministerstvo vnitra, že podle Smlouvy o fungování EU mají občané EU, kteří u nás získali povolení k přechodnému pobytu, právo účastnit se voleb do obecních zastupitelstev. S pomocí argumentace ochránkyně se jeden z občanů EU obrátil na soud, který názor ochránkyně potvrdil. Ministerstvo vnitra následně umožnilo občanům EU účastnit se voleb v obcích, v nichž jsou hlášeni k přechodnému pobytu.</p> <h5>Poskytování informací o kontrolách čerpacích stanic</h5> <p>Ochránce kritizoval postup ČOI, která odmítala občanům poskytnout informaci, kterým čerpacím stanicím udělila ve správním řízení pokuty.</p> <h5>Nová pravidla doručování zásilek</h5> <p>Česká pošta změnila na základě případu ochránce pravidla pro vydávání doporučených psaní a balíků nezletilým. Bude je vydávat i adresátům mladším 15 let, kteří se prokážou dokladem totožnosti (pasem). Pošta, jako pouhý zprostředkovatel komunikace mezi dvěma osobami, nemůže do jejich vztahu zasahovat vlastními pravidly a určovat věkové limity.</p> <h5>Rozšíření sportovního areálu na Ještědu</h5> <p>Ochránce kritizoval postup úřadů při rozšiřování a modernizaci lyžařského areálu na Ještědu. Úřady, s odvoláním na rozhodování v časové tísni a snaze vyhovět žádostem investora, aby bylo možné uspořádat zde MS v klasickém lyžování, porušily právní řád České republiky, především zákon o posuzování vlivů na životní prostředí a lesní zákon. Vzhledem k závažnosti případu ochránce informoval Poslaneckou sněmovnu s tím, že nestačí jen mít nápad a dostatek finančních prostředků. Je třeba respektovat předpisy, jejichž cílem je chránit společnost a přírodní bohatství.</p>

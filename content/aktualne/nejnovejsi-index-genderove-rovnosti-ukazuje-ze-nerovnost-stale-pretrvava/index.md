---
title: "Nejnovější index genderové rovnosti ukazuje, že nerovnost stále přetrvává"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2017/nejnovejsi-index-genderove-rovnosti-ukazuje-ze-nerovnost-stale-pretrvava/"
date: 2017-11-29
perex: "<p>Aktuální Gender Equality Index 2017 ukazuje pokrok, avšak změny postupují velmi pomalu.</p>"
---

<!-- imported from the old website -->

<p>Evropský institut pro genderovou rovnost EIGE (European Institute for Gender Equality) vydal zprávu <i>Gender Equality Index 2017: Measuring gender equality in the European Union 2005-2015</i>, která zachycuje vývoj genderové rovnosti ve státech Evropské unie v letech 2005 až 2015. </p> <p>Index genderové rovnosti (Gender Equality Index) je nástroj, který měří pokrok v oblasti genderové rovnosti, a to v šesti hlavních kategoriích: práce, zdraví, čas, finance, znalosti a moc. Vedle toho sleduje i dvě vedlejší oblasti: násilí na ženách a prolínající se nerovnosti. Cílem je zviditelnit oblasti, které je nutné zlepšit.</p> <p>Nejnovější výsledky ukazují, jak si státy EU v genderové rovnosti aktuálně stojí. Celkově si státy EU v bodovém skóre oproti předchozímu hodnocení polepšily. Za deset let se ovšem dosáhlo zlepšení o pouhé čtyři body, a to na současnou hodnotu 66,2 bodů (kdy maximum je 100 bodů znamenající úplnou rovnost). Zpráva ukazuje, že k pokroku sice ve všech sledovaných oblastech dochází, ale děje se tak velmi pomalu. Mezi jednotlivými členskými státy jsou v dosahování genderové rovnosti velké rozdíly. Ve sledovaném desetiletém období v hodnocení nejlépe dopadlo Švédsko a Dánsko, nejhůře pak Řecko. Největší zlepšení oproti minulému hodnocení zaznamenala Itálie.</p> <p>Největší nárůst genderové rovnosti byl celkově zjištěn v oblasti politického a ekonomického rozhodování, především pak v soukromém sektoru. Index v této oblasti stoupl o téměř deset bodů (na hodnotu 48,5), stále se ovšem jedná o jedno z nejnižších čísel. Zpráva také poprvé přináší ucelenější přehled o rozložení moci. Kromě ekonomického a politického rozhodování ukazuje index rozložení moci v oblasti výzkumu, sportu a médií. Přestože ženy tvoří dvě třetiny absolventek žurnalistiky, vrcholné posty jsou obsazovány většinou muži. V řídicích pozicích v médiích tvoří ženy 22 %, v oblasti financování výzkumu 27 % a ve vrcholných pozicích ve sportovních federací jsou zastoupeny pouhými 14 %. Přetrvávající nerovnoměrné zastoupení žen a mužů v této oblasti vypovídá podle zprávy o značném deficitu v demokratické správě.</p> <p>Oblast využívání času ze strany mužů a žen je jedinou ze sledovaných oblastí, kde došlo naopak k nárůstu nerovností. Zatímco domácí práce vykonává většina žen (79 %), u mužů je to pouze každý třetí (34 %). Jsou to rovněž ženy, kdo tráví více času péčí o rodinné příslušníky (38 % času), u žen-migrantek to je dokonce více (46 %). Muži mají naproti tomu více času na sport, kulturu či jiné záliby.</p> <p>Zpráva také poprvé uvádí rozdíly mezi různými skupinami žen a mužů s ohledem na jejich věk, vzdělání, zemi původu, složení rodiny a rodičovství či zdravotní postižení. Například ženy s nízkou kvalifikací jsou na pracovním trhu zastoupeny ze 17 % oproti mužům s nízkou kvalifikací (34%), 6 milionů žen s nižším vzděláním nebylo nikdy zaměstnáno ve srovnání s 2 miliony mužů se stejným vzděláním. Ekonomicky neaktivní ženy se zdravotním postižením tvoří 45 %, muži ve stejné kategorii tvoři 35 %. Rovněž migrantky a migranti jsou více ohroženi chudobou než ženy a muži narození v Evropské unii. </p> <p>Pro tyto skupiny mužů a žen jsou segregace pracovního trhu, neúčast na pracovním trhu, nízká ekonomická aktivita či přímá a nepřímá diskriminace jedny z hlavních důvodů většího ohrožení chudobou a sociálním vyloučením. Výsledky indexu tak upozorňují na nutnost začlenění komplexního přístupu při tvorbě politik zacíleného na odlišné zkušenosti se znevýhodněním a diskriminací.</p> <p>Více podrobností zde:</p> <a title="Otevření do nového okna" href="http://eige.europa.eu/rdc/eige-publications/gender-equality-index-2017-measuring-gender-equality-european-union-2005-2015-main-findings" target="_blank">http://eige.europa.eu/rdc/eige-publications/gender-equality-index-2017-measuring-gender-equality-european-union-2005-2015-main-findings</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />

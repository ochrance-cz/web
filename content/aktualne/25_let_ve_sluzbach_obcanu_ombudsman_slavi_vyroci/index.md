---
title: "25 let ve službách občanů: Ombudsman slaví výročí"
date: 2025-01-09T07:53:31.956Z
vystupy:
  - tz
perex: >
  <p>Historicky prvního českého ombudsmana, Otakara Motejla, zvolila Poslanecká
  sněmovna v&nbsp;roce 2000. Po uplynutí čtvrtstoletí od této chvíle můžeme
  s&nbsp;hrdostí říci, že ombudsman se v&nbsp;České republice stal respektovaným
  strážcem práv. Letos se však Kancelář veřejného ochránce práv nejen ohlíží za
  minulostí, ale také se připravuje na novou kapitolu. Rok 2025 jí totiž chystá
  výzvu v podobě předpokládaného vzniku dětského ombudsmana a nezávislé
  instituce zaměřené na&nbsp;prosazování lidských práv (NHRI).</p>
attachments:
  - title: "Historie úřadu ombudsmana "
    file: "https://www.ochrance.cz/o-nas/historie/ "
  - title: Vzkaz Otakara Motejla (pořad České televize)
    file: https://www.ceskatelevize.cz/porady/10160488386-vzkaz/208452801410009/
---
<p><strong>Zrození ombudsmana</strong></p>

<p>Poptávka po ombudsmanovi se objevovala už od roku 1992. Zákon o veřejném ochránci práv se ale podařilo prosadit až v roce 1999. <em>&bdquo;Institut ombudsmana byl předmětem velkého politického boje. Dlouho se diskutovalo o tom, jaké by vlastně měl mít pravomoci. Posléze samozřejmě vyvstala zásadní otázka &ndash; která osobnost jako první funkci ombudsmana zaštítí,&ldquo;</em> vzpomíná současný ombudsman Stanislav Křeček, který se ještě jako poslanec jednání o vzniku ombudsmana účastnil.</p>

<p>Původně existenci ombudsmana nepodporoval ani Otakar Motejl, který se nakonec stal historicky prvním ombudsmanem. &bdquo;<em>Televize odvysílala debatu, v&nbsp;níž pět lidí, včetně Otakara Motejla, odporovalo poslankyni a zastánkyni myšlenky ombudsmana Petře Buzkové. Tehdy jsem to i já vnímal jako spornou otázku. Dnes si myslím, že ombudsman je jednoduše standardní součástí demokratického právního státu, jednou ze záruk práv občanů. Zasloužil by si zakotvení v&nbsp;Ústavě, jako v&nbsp;některých jiných zemích,&ldquo; </em>říká Vít Alexander Schorm, dnešní zástupce ombudsmana.</p>

<p><strong>Z&nbsp;odpůrce veřejným ochráncem</strong></p>

<p>Dějiny ombudsmanova působení v&nbsp;České republice se začaly psát 18. 12. 2000, kdy Otakar Motejl složil slib do rukou tehdejšího předsedy Poslanecké sněmovny Václava Klause. Stanislav Křeček jeho zvolení velmi vítal: <em>&bdquo;Otakar Motejl již za minulého režimu prokázal, že se nebojí být ochráncem práv všech. Znovu to potvrdil i ve své nové veřejné funkci.&ldquo;</em></p>

<p>Podobný názor na prvního ombudsmana má i Vít Alexander Schorm: &bdquo;<em>Bylo naprosto ideální, že se funkce ujal jako první právě Otakar Motejl. Přistoupil k&nbsp;ní totiž nesmírně uvážlivě, s&nbsp;noblesou a velkým&nbsp;přehledem. Dokázal zúročit své kontakty s&nbsp;mnoha významnými lidmi té doby. Jako někdejšímu obhájci disidentů a předsedovi federálního i českého Nejvyššího soudu se mu ve veřejném prostoru dostávalo velkého respektu. Přispěly k&nbsp;tomu určitě i pochybnosti, které sám o zřízení ombudsmana zpočátku měl. Ideální volbou totiž často bývá spíše ten, kdo si funkci nevytvářel pro sebe.&ldquo;</em></p>

<p><strong>Sídlo pod Špilberkem</strong></p>

<p>I když vláda původně plánovala úřad ombudsmana v&nbsp;Praze, nakonec vyhrálo Brno jako centrum justice. Nejprve se ombudsman provizorně usídlil v prostorách po zkrachovalé Bance Moravia v&nbsp;Jezuitské ulici. Místa zde však nebylo nazbyt, a tak se stalo, že zaměstnanci dočasně pracovali i v&nbsp;místnosti, která dříve sloužila jako trezor. &nbsp;</p>

<p>Už v létě 2001 se ale veřejný ochránce práv přestěhoval na úpatí kopce Špilberk. Trvalým útočištěm se mu stalo bývalé sídlo Okresního výboru KSČ Brno-venkov na ulici Údolní. Stará budova tak dostala zcela nový obsah.</p>

<p><strong>Agenda košatí</strong></p>

<p>Zpočátku se ombudsman soustřeďoval výhradně na ochranu občanů před státní byrokracií. Napravoval chyby úřadů, řešil stížnosti. <em>&bdquo;Ochránce jsem v&nbsp;Česku první vůbec. A je to velké dobrodružství. Denně objevujeme krtiny a bažiny na místech, kde včera ještě nebyly, zjišťujeme, co a jak, kam můžeme a kam ne,&ldquo;</em>* bilancoval na konci roku 2001 Otakar Motejl.</p>

<p>Dnes už je činnost ombudsmana pevně ukotvena a stížnosti dávno nejsou jedinou položkou na seznamu jeho úkolů. Ombudsmanovy pravomoci se rozrostly do mnoha oblastí.</p>

<p>Zabývá se problematikou diskriminace. Dohlíží na podmínky na místech, kde žijí osoby omezené na svobodě &ndash; zdaleka to nejsou jen věznice, ale také třeba školská zařízení s ústavní a&nbsp;ochrannou výchovou, domovy pro seniory či osoby se zdravotním postižením nebo psychiatrické nemocnice. Sleduje zajištění i vyhoštění cizinců, práva osob se zdravotním postižením a volný pohyb občanů Evropské unie.</p>

<p>S&nbsp;rozšířením odpovědnosti se změnily i metody práce. Ochránce provádí výzkumy, připravuje doporučení, iniciuje změny, vzdělává.</p>

<p><strong>Ochranný maják v&nbsp;právním moři</strong></p>

<p><em>&bdquo;Institut ombudsmana v Česku je již zavedená instituce, ochranný maják českého právního prostředí, který se těší důvěře občanů.</em> <em>Z průzkumů veřejného mínění posledních let vyplývá, že ombudsmanovi důvěřuje více než polovina populace podobně jako třeba Ústavnímu soudu. Tento trend dokládá i skutečnost, že každý rok se na Kancelář obrací několik tisíc občanů. Myšlenka o zrušení funkce veřejného ochránce práv, která občas v&nbsp;médiích probleskne, tak zcela postrádá smysl. Ve vzduchu jsou naopak opět nové výzvy</em>,<em>&ldquo; </em>shrnuje<em> </em>Stanislav Křeček.</p>

<p><strong>Výzvy na obzoru</strong></p>

<p>A co ombudsman vyhlíží v&nbsp;tomto roce? Velké změny by měla přinést novela zákona o&nbsp;veřejném ochránci práv, která byla předložena ke schválení Poslanecké sněmovně. Novela by měla zakotvit vznik nezávislé instituce zaměřené na&nbsp;prosazování lidských práv (NHRI) a zřídit dětského ombudsmana. Mandát NHRI by měl v&nbsp;Česku vykonávat právě ombudsman a&nbsp;při Kanceláři veřejného ochránce práv se předpokládá také fungování ochránce práv dětí.&nbsp;</p>

<p>&nbsp;</p>

<p><strong>Sledujte naše stránky a sociální sítě, ať vám neunikne žádné z&nbsp;našich narozeninových překvapení.</strong></p>

<p>&nbsp;</p>



{{< youtube "JtTLKxb4zYY" >}}



<p>* Z&nbsp;rozhovoru Zkusme se mít rádi uveřejněném v časopise Receptář na každý den 12/2021</p>

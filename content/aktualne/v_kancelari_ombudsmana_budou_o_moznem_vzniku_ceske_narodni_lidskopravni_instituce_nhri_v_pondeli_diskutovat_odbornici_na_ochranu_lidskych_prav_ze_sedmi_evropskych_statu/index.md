---
title: V Kanceláři ombudsmana budou o možném vzniku české národní lidskoprávní
  instituce (NHRI) v pondělí diskutovat odborníci na ochranu lidských práv ze
  sedmi evropských států
date: 2023-09-14T09:47:37.916Z
vystupy:
  - tz
perex: >
  <p>Na pozvání ombudsmana a jeho zástupce zamíří do&nbsp;Brna ministr pro
  legislativu Michal Šalomoun i představitelé národních lidskoprávních
  organizací z&nbsp;Norska, Slovenska, Estonska a Slovinska. Společně
  s&nbsp;akademiky a nevládními organizacemi se setkají také se zástupci
  mezinárodních organizací zabývajících se ochranou lidských práv, jako je
  Evropská síť národních lidskoprávních institucí (ENNHRI), Agentura EU pro
  základní práva (FRA) a Úřad pro demokratické instituce a lidská práva (ODIHR)
  působící při OBSE. Debatovat budou také o aktuálně připravované změně zákona o
  veřejném ochránci práv. Ta předpokládá, že by mandát takzvané <a
  href="https://www.ochrance.cz/dokument/co_je_to_narodni_lidskopravni_instituce_a_proc_ji_v_cesku_potrebujeme/">národní
  lidskoprávní instituce</a> (NHRI) vykonával v&nbsp;Česku právě ombudsman.</p>
---
<p>V&nbsp;současné době se veřejný ochránce práv může zabývat lidskými právy pouze v&nbsp;některých oblastech. NHRI naproti tomu monitorují situaci lidských práv v&nbsp;celé šíři. Zohledňují při tom názory různých skupin ve společnosti. Upozorňují na systémové problémy a doporučují, jak by je bylo možné řešit. Nezávisle hodnotí každou aktivitu státu z&nbsp;pohledu lidských práv a odbornými názory tak pomáhají státu při prosazování lidských práv. V&nbsp;neposlední řadě připomínají význam lidských práv i veřejnosti.</p>

<p>Česká republika je jednou z&nbsp;posledních evropských zemí, která dosud takovouto národní lidskoprávní instituci nezřídila. Čelí kvůli tomu mezinárodní kritice.</p>

<p>První panel pondělního kulatého stolu uvede všeobecná východiska k&nbsp;tématu transformace ombudsmanské instituce v&nbsp;NHRI. Na praktickou podobu a význam vzájemné interakce a spolupráce mezi jednotlivými NHRI poukáže generální tajemnice platformy sdružující NHRI napříč Evropou (ENNHRI). Svými osobními zkušenostmi s fungováním NHRI v&nbsp;zahraničí přispějí hosté z&nbsp;NHRI na Slovensku a v&nbsp;Norsku.</p>

<p>Právě s&nbsp;norskou národní institucí pro lidská práva (NIM) Kancelář ombudsmana už čtvrtým rokem <a href="https://www.ochrance.cz/projekty/posileni-aktivit/">spolupracuje</a> na posílení lidskoprávního přístupu v&nbsp;činnosti veřejného ochránce práv<a href="#_ftn1">[1]</a> tak, aby byl lépe připravený se možného mandátu NHRI zhostit.</p>

<p>V&nbsp;druhém panelu představí ministr pro legislativu Michal Šalomoun samotný <a href="https://odok.cz/portal/veklep/material/pripominky/ALBSCSSKUT84/">návrh novely zákona o veřejném ochránci práv</a>. S&nbsp;dalšími účastníky se pak budou v&nbsp;diskuzi věnovat například procesu nominací kandidátů, možnému zahrnutí soudců mezi kandidáty na ombudsmana a zástupce, předpokladům výkonu jejich funkce, nebo podmínkám jejich odvolatelnosti.</p>

<p>Závěrečný třetí panel se zaměří na praktické otázky fungování instituce ombudsmana jako NHRI. Unijní rámec bude prezentovat zástupkyně Agentury EU pro základní práva (FRA). Prostor dostanou zástupci občanské společnosti a nevládního sektoru. Praktický pohled přidají odborníci z úřadů estonského a slovinského ombudsmana. Jejich instituce jsou zároveň i estonskou, resp. slovinskou NHRI.</p>

<p><img alt="logo_nf_male.png" src="https://www.ochrance.cz/aktualne/v_kancelari_ombudsmana_budou_o_moznem_vzniku_ceske_narodni_lidskopravni_instituce_nhri_v_pondeli_diskutovat_odbornici_na_ochranu_lidskych_prav_ze_sedmi_evropskych_statu/logo_nf_male.png" /></p>

<hr />
<p><a href="#_ftnref1">[1]</a> Posílení aktivit veřejného ochránce práv v ochraně lidských práv (směrem k ustavení Národní lidskoprávní instituce v ČR), číslo projektu LP-PDP3-001. Projekt je součástí Programu lidská práva financovaného z Norských fondů 2014-2021 prostřednictvím Ministerstva financí,</p>

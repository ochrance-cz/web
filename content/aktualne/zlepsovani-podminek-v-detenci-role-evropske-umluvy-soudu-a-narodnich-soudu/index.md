---
title: "Zlepšování podmínek v detenci – role Evropské úmluvy, Soudu a národních soudů"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/zlepsovani-podminek-v-detenci-role-evropske-umluvy-soudu-a-narodnich-soudu/"
date: 2014-11-13
perex: "<p></p>"
---

<!-- imported from the old website -->

<p>Zaměstnanec oddělení dohledu nad omezováním osobní svobody se ve dnech 6. – 7. 11. 2014 zúčastnil semináře pořádaného ERA (Europäische Rechtsakademie Trier) ve Štrasburku věnovaného roli Evropské úmluvy, Soudu a národních soudů při zlepšování podmínek v detenci. </p><p><img src="https://www.ochrance.cz/uploads/RTEmagicC_strasbourg-w_01.jpg.jpg" height="380" width="627" alt="" /></p><p>Soudce Evropského soudu pro lidská práva Vincent De Gaetano připomněl, že dokud nerozvinul svou činnost evropský výbor CPT, judikatura soudu ve vězeňských věcech nebyla příliš bohatá. Kvalitní monitoring přinesl informace o podmínkách v detenci jednotlivých států Rady Evropy, které pomáhají dokládat skutkové okolnosti případů před Soudem. Vysvětlil dále význam a „mechanismus“ působení pilotních rozhodnutí soudu, která svým způsobem ovlivňují legislativu i praxi států, ačkoli jinak soud jen zřídkavě naznačuje ve svých rozhodnutích, jaká opatření má stát přijmout. V následné diskusi dominovalo nedávné rozhodnutí soudu ve věci Trabelski proti Belgii.</p><p>Lze očekávat v judikatuře Soudu na poli článku 3 ohlas nově tematizovaného práva na paliativní péči? Soudce De Gaetano v této souvislosti odkázal na rozhodnutí Kupczak proti Polsku a dále na rozsudky týkající se důstojnosti podmínek výkonu trestu osob se zdravotním postižením. Domnívá se, že pro posouzení situace pacienta ve vězení bude vždy významné srovnání se službami dostupnými pacientům na svobodě.</p><p>Akademik Dirk van Zyl Smit pojednal mj. o právu doufat („right to hope“; Vinter a spol. proti Velké Británii), na kterém stojí některé rozsudky Soudu o stížnostech vězňů odsouzených k doživotnímu trestu odnětí svobody. Co Soud požaduje, jsou jasné podmínky a tedy jasná očekávání pro odsouzeného. Pokud jde o soulad podmínek ve vězení s Evropskou úmluvou a vůbec se smyslem trestu, přinesl zajímavou myšlenku, že totiž odsouzení jsou poslání do vězení za trest, nikoli k trestání („as punishment not for punishment“).</p><p>Diana-Olivia Hatneanu, advokátka z Bukurešti, rozvíjela úvahy o efektu (národního) soudního přezkumu situace v detenci. Pochybovala, k čemu přezkum je, když současná situace nepotřebuje peníze z odškodnění pro jednotlivce, nýbrž peníze do systému vězeňství jako takového. To ovšem soud nikdy nemůže nařídit, neboť v jeho pravomoci je pouze rozhodovat o subjektivních právech stěžovatele. Položila přítomným naléhavé otázky: Co může soudce nařídit? Co změní jednotky přiznaných odškodnění na systému vězeňství?</p><p>Jesca Beneder, představitelka Evropské komise, sdělila, že Evropská komise se v rámci své justiční politiky snaží kontaktovat i národní preventivní mechanismy. </p>

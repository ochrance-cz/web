---
title: "Odškodňování za průtahy u soudů se zrychlí"
tags:
  - Tisková zpráva
oldUrl: "/aktualne/tiskove-zpravy-2015/odskodnovani-za-prutahy-u-soudu-se-zrychli"
date: 2015-11-06
perex: "<p>Lidé žádající Ministerstvo spravedlnosti o odškodnění za průtahy v soudních řízeních mají naději, že jejich žádost bude vyřízena rychleji, než tomu bylo dosud.  Ministerstvo reagovalo na opakovanou kritiku veřejného ochránce práv a aktuálně informovalo zástupce ochránkyně, že personálně posílí odbor odškodňování.</p>"
---

<!-- imported from the old website -->

<p>Veřejná ochránkyně práv sice už dříve ocenila, že Ministerstvo spravedlnosti dobrovolně odškodňuje za nesprávný úřední postup, ale současně kritizovala, že řízení někdy trvá nepřiměřeně dlouho a ministerstvo tak nerespektuje některé zásady <a href="http://www.ochrance.cz/stiznosti-na-urady/chcete-si-stezovat/zivotni-situace-problemy-a-jejich-reseni/odskodneni-desatero-dobre-spravni-praxe-pri-posouzeni-zadosti/">Desatera dobré praxe v odškodňování</a>. Paradoxně tak lidé, kteří byli vystaveni průtahům u soudu, kdy měsíce i roky čekali na rozhodnutí ve své věci a celou dobu žili v nejistotě, jak řízení dopadne, čelili následně dalším průtahům i ze strany ministerstva. Ochránkyně proto vítá záměr trvale navýšit počet pracovníků odboru odškodňování jako snahu ministerstva problém řešit. Zvýší se tím důvěra občanů v právo a státní orgány.</p> <p>Současně ochránkyně upozorňuje, že personální posílení odboru odškodňování by mohlo ministerstvu pomoci zrychlit také vyřizování žádostí obětí trestných činů o peněžitou pomoc. Ministerstvo totiž není schopno v případě žádostí týkajících se „živých“ trestních řízení, dodržet stávající tříměsíční lhůtu pro vyřízení žádosti. Proto navrhuje změnit zákon tak, aby lhůta pro vyplácení peněžité pomoci obětem trestných činů byla prodloužena o tu dobu, kdy není schopno zajistit si (zapůjčit) trestní spis. S tím ochránkyně nesouhlasí, protože smyslem zákona je rychle a účinně pomáhat obětem trestných činů a alespoň finanční pomocí jim ulehčit jejich situaci.</p><p> Návrh změny zákona o obětech trestných činů bude projednávat vláda na nejbližším zasedání i s vědomím rozdílných názorů ministra spravedlnosti a ochránkyně.</p>

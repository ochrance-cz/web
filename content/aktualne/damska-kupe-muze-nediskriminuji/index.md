---
title: "Dámská kupé muže nediskriminují"
tags:
  - Tisková zpráva
oldUrl: "/aktualne/tiskove-zpravy-2018/damska-kupe-muze-nediskriminuji"
date: 2018-03-16
perex: "<p>Dámské oddíly ve vlacích nemohou výrazněji omezit přístup mužů k využívání vlakové dopravy, takže se nejedná o diskriminaci. Představují pouze šest vyhrazených míst v celém vlaku a využívají se jen v některých spojích. Podle ombudsmanky navíc dámská kupé sledují legitimní cíl zvýšit pocit bezpečí cestujících žen, tedy i zvýšit zájem žen o cestování vlakem.</p>"
---

<!-- imported from the old website -->

<p>Ombudsmanka Anna Šabatová se zabývala několika stížnostmi na tzv. dámská kupé ve vlacích. Muži v nich poukazovali na problémy, s nimiž se při cestování vlakem setkali. Jeden například musel opustit dámské kupé na základě požadavku spolucestujících žen a měl pak problém najít v přeplněném vlaku volné místo. Další cestoval s manželkou a průvodčí se dotázal ostatních žen v dámském kupé, jestli jim přítomnost muže nevadí. Stěžovatelé se těmito situacemi cítili dotčeni a považovali je za diskriminační. </p> <p>Podobné stížnosti řešil i předchozí ombudsman Pavel Varvařovský v roce 2012 po zavedení dámských kupé. České dráhy odůvodňovaly zavedení dámských oddílů snahou zvýšit zájem žen o cestování vlakem. Ženy se podle nich cestování vlakem mnohdy vyhýbají kvůli pocitu nebezpečí. Ombudsman dospěl k závěru, že takový cíl je ve smyslu antidiskriminačního zákona legitimní.<sup>[1]</sup></p> <p>Na základě nových podnětů se ombudsmanka Anna Šabatová rozhodla záležitost dámských kupé znovu prověřit a zjistit, jak se udávaný cíl daří naplňovat.</p> <p>České dráhy potvrdily, že cílem dámských kupé je i nadále zvyšovat pocit bezpečí a komfort žen při cestování. Napomáhá tomu mimo jiné i skutečnost, že dámské oddíly se nacházejí v sousedství oddílu vlakového doprovodu. Motivem pro zavedení služby byly dle sdělení ČD podněty cestujících z let 2011-2012, v nichž se zejména ženy ohrazovaly proti cestování s cizími muži (z důvodu narušení osobní zóny). ČD se inspirovaly také v zahraničí (Rakousko, Německo), kde byly podobné oddíly zřízeny již dříve. ČD považují službu za standardní nabídku, která si získala své zákazníky a svůj účel splnila.</p> <p>Po pečlivém zhodnocení celé situace ombudsmanka potvrdila závěry svého předchůdce. <i>„Zvyšovat pocit bezpečí a zájem žen o cestování vlakem je legitimním cílem, kterého lze dosáhnout zřizováním dámských kupé,“</i> konstatuje ombudsmanka Anna Šabatová a dodává:<i> „Důležitá je skutečnost, že dámská kupé nemohou výrazněji omezit, nebo dokonce vyloučit přístup mužů k vlakové dopravě, protože tato kupé nejsou zřizována ve všech vlacích. Tam, kde dámská kupé jsou, představují pouhých 6 míst v celém vlaku.“</i>  </p> <p>Podle zjištění ombudsmanky však České dráhy nedostatečně vyhodnocují, jak se zavedením dámských kupé daří dosahovat sledovaného cíle. Doporučila proto provést průzkum mezi cestujícími ženami a zjistit nárůst jejich pocitu bezpečí či četnosti využívání dopravy vlaky ČD. Doporučila také zvážit i jiná opatření, která by rovněž mohla vést k naplnění sledovaného cíle.</p><p> České dráhy přislíbily, že dotazy na vnímání dámských oddílů, pocit bezpečí či četnost využívání zahrnou do pravidelného průzkumu spokojenosti realizovaného v roce 2018. Informovaly také ombudsmanku o dalších opatřeních k zajištění bezpečí cestujících, kterým je přítomnost pracovníků bezpečnostní agentury v některých vlacích. Při rozšiřování vozové základny také České dráhy upřednostňují vozy s velkoprostorovým uspořádáním, které jsou obecně vnímané jako bezpečnější než uzavřená kupé. Dámská kupé, která se vyskytují zejména ve vlacích s oddílovým uspořádáním (uzavřená kupé), tak postupně mohou ztratit na významu. </p> <hr /> <p><i>[1] blíže například zpráva veřejného ochránce práv ze dne 21. března 2012, sp. zn. 38/2012/DIS, dostupné z <a title="Otevření do nového okna" href="http://eso.ochrance.cz/Nalezene/Edit/1832" target="_blank">http://eso.ochrance.cz/Nalezene/Edit/1832</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></i> </p>

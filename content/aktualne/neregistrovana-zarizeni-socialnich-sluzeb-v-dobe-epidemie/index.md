---
title: "Neregistrovaná zařízení sociálních služeb v době epidemie"
tags:
  - Tisková zpráva
oldUrl: "/aktualne/tiskove-zpravy-2020/neregistrovana-zarizeni-socialnich-sluzeb-v-dobe-epidemie"
date: 2020-12-02
perex: "<p>V současnosti se provádí plošné antigenní testování na onemocnění COVID 19 v zařízeních sociálních služeb a míří do nich také potřebné ochranné zdravotní prostředky. Určitá část péče o seniory je však poskytována mimo systém, v neregistrovaných zařízeních sociálních služeb, která poskytují péči bez oprávnění a bez kontroly.</p>"
---

<!-- imported from the old website -->

<p>Na rizika poskytování péče a služeb osobám závislým na péči těmito zařízeními dlouhodobě upozorňujeme veřejnost i odpovědná ministerstva (např. <a title="Otevření do nového okna" href="/uploads-import/ochrana_osob/ZARIZENI/Socialni_sluzby/SZ-Neregistrovana_web.pdf" target="_blank"> zpráva z návštěv zařízení poskytující péči bez oprávnění</a> (582.8 kB, Adobe Acrobat dokument) z roku 2015). Stát nemá možnost nikterak ovlivnit ani kontrolovat kvalitu poskytované péče a podmínky v těchto zařízeních. Rozvoj pandemie poukázal na další stinnou stránku takto poskytovaných služeb a odhalil rizika pro zranitelné osoby, kterým jsou poskytovány. </p> <p>Obvykle se jedná o zařízení, jež mají nejblíže k domovům pro seniory. Nevztahuje se na ně povinnost plošného testování ani zásobování potřebnými ochrannými prostředky. Zástupkyně ombudsmana se obrátila na hlavní hygieničku Jarmilu Rážovou a ředitele krajských úřadů, aby je požádala o řešení této situace. </p> <p><i>„Ombudsman dlouhodobě upozorňuje na problémy v zařízeních, která poskytují sociální služby bez oprávnění. V čase současné epidemie se na ně bohužel nevztahují přijatá opatření, vedení zařízení se jimi nemusí řídit a nemusí testovat zaměstnance ani klienty. Nikdo dnes netuší, zda jsou v těchto zařízeních klienti před nákazou chráněni, kolik jich je nakaženo nebo zda mají dostatek ochranných prostředků. Ohroženi jsou nejen klienti, ale samozřejmě také personál,“</i> vysvětluje zástupkyně ombudsmana Monika Šimůnková. </p> <p>Zástupkyně však zdůrazňuje, že poskytnutí pomoci klientům v těchto zařízeních není v žádném případě legitimizací činnosti neregistrovaných subjektů. Jde o ochranu zranitelných osob v rámci současné bezprecedentní epidemické situace, neboť i seniorům v neregistrovaných zařízeních pochopitelně hrozí stejná rizika jako v zařízeních, která své služby poskytují legálně. </p> <p>Této problematice se věnuje dnešní kulatý stůl s názvem Šikana seniorů v pobytových zařízeních, který pořádá poslankyně Monika Červíčková a zástupkyně ombudsmana Monika Šimůnková se jej účastní. Diskuzi probíhající od 9:15 do 10:45 si můžete pustit online na odkazu: <a href="https://www.psp.cz/sqw/hp.sqw?k=1362&amp;fbclid=IwAR1MqKBRkyO4gvXosaabyClRMAyAwU3WTZQtE4urE-gQkKfHzuT1ROaa9yk" target="_blank">https://www.psp.cz/sqw/hp.sqw?k=1362&amp;fbclid=IwAR1MqKBRkyO4gvXosaabyClRMAyAwU3WTZQtE4urE-gQkKfHzuT1ROaa9yk</a>.</p>

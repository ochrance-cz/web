---
title: "Vláda vyslyšela ochránce ve věci informačního systému evidence obyvatel"
tags:
  - Tisková zpráva
oldUrl: "/aktualne/tiskove-zpravy-2011/vlada-vyslysela-ochrance-ve-veci-informacniho-systemu-evidence-obyvatel"
date: 2011-04-14
perex: "<p></p><p>Vláda ve středu 13. dubna přijala návrh veřejného ochránce práv na označování nesprávných osobních údajů v informačním systému evidence obyvatel. Trvale osvojené děti by už tedy v budoucnosti neměly být kontaktovány úřady, soudy či policií v záležitostech týkajících se jejich biologických rodičů. Nemělo by tak docházet k necitlivým zásahům do soukromí osvojených dětí.</p>"
---

<!-- imported from the old website -->

<p>Informační systém evidence obyvatel spravovaný ministerstvem vnitra obsahuje základní údaje o identitě každého člověka, včetně informací o tzv. vazebních osobách (rodiče, manželé, děti). Informace z evidence využívají například soudy či policie mimo jiné k hledání pobytu osob (pro účely trestního či civilního řízení). Jak se tyto údaje v průběhu života mění, mělo by co nejrychleji docházet k aktualizaci i v evidenci obyvatel a k jasnému vyznačení těch údajů, které mohou obsahovat nepřesnosti. Databáze informačního systému evidence obyvatel však není vybavena nástrojem, který by jasně signalizoval, že určitý údaj je zřejmě nesprávný a že příslušný správní úřad vede šetření o posouzení jeho přesnosti či aktuálnosti. Soudy i policie by pak s takovým údajem zacházely obezřetně, případně by se mohly obrátit přímo na úřad, který správnost údaje ověřuje.</p><p>Ochránce se setkal s několika případy, kdy soudy hledaly osobu neznámého pobytu a oslovily i dítě, u něhož byla hledaná osoba uvedena jako rodič. Následně se ukázalo, že dítě bylo osvojeno a s hledanou osobou nemá nic společného. Soudy se bránily s tím, že nepřesnou informaci ze systému evidence obyvatel získaly od ministerstva vnitra, které jim nesdělilo, že dítě bylo osvojeno a údaj tedy není správný.</p><p>Stává se, že matriční úřad nemá k dispozici úplné podklady, aby do evidence obyvatel zaevidovat osvojení dítěte. Musí k tomu provést další šetření, což může trvat i několik týdnů. V takovém případě je třeba, aby byly vazby mezi osvojenými dětmi a biologickými rodiči v evidenci označeny jako nepřesné až do doby, než je šetření matričního úřadu ukončeno a údaj o osvojení je v evidenci obyvatel řádně zpracován. Pokud je takový údaj i nadále poskytován policii či soudům, aniž by byl označen za nepřesný, jedná se o zásah do soukromí osvojených dětí a porušení práva na ochranu osobních údajů.</p><p>Označovat nepřesné údaje v evidenci obyvatel navrhoval ochránce ministerstvu vnitra už v roce 2009, ale k nápravě nedošlo, přestože řešení nevyžaduje změnu právní úpravy. O podobnou změnu usiloval i Úřad pro ochranu osobních údajů. Ochránce se proto obrátil na vládu s návrhem, aby usnesením uložila ministrovi vnitra zajistit do 30. září 2011 technické řešení viditelného označování osobních údajů, u nichž vznikne pochybnost o jejich přesnosti nebo aktuálnosti. Současně ochránce navrhl, aby byl z důvodu rychlejšího přenosu informací zajištěn soudům dálkový přístup k údajům o osvojení. </p><p></p><p></p>

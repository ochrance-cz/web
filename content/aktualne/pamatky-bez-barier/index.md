---
title: "Památky bez bariér"
oldUrl: "src/www.ochrance.cz/aktualne/tiskove-zpravy-2014/pamatky-bez-barier"
date: 2014-04-08
perex: "<p></p>"
---

<!-- imported from the old website -->

<p>Zástupci Kanceláře veřejného ochránce práv se ve dnech 3. a 4. 4. 2014 zúčastnili konference „Památky bez bariér“ pořádané Sdružením historických sídel Čech, Moravy a Slezska. V prostředí historického města Písku zazněly příspěvky, jejichž cílem bylo upozornit na problémy v přístupnosti památek a současně poskytnout prostor pro veřejnou debatu nad řešením překážek v přístupnosti památek, a to nejen ve vztahu k osobám se zdravotním postižením (zejména vozíčkářům, nevidomým, neslyšícím), ale také vůči seniorům a rodičům s kočárky.</p><p>Konference se zúčastnili zástupci samospráv, Národního památkového ústavu, České komory autorizovaných inženýrů a techniků činných ve výstavbě, České komory architektů, Českého vysokého učení technického, kasteláni hradů a zámků, zástupci muzeí. V rámci jednotlivých příspěvků se diskutovalo o různých přístupech k odstraňování bariér zejména u nemovitých kulturních památek.</p><p>Jednou z nejzajímavějších částí konference byla panelová diskuze moderovaná Ing. arch. MgA Osamu Okamurou na téma veřejný prostor a doprava v historických městech. Pozvaní hosté z řad odborné veřejnosti, ale také zdravotně hendikepovaní (za všechny lze zmínit např. zástupce NIPI bezbariérové prostředí, o.p.s.) diskutovali o dopravním přetížení historických center měst, jejichž ulice nejsou na současný rychlý provoz motorových vozidel uzpůsobeny. V této souvislosti účastníci debaty poukázali na „kodaňský model“ dopravy, kdy jsou automobilům cíleně vytvářeny překážky v přístupu do centra města za účelem změny chování lidí a podpory konceptu tzv. města krátkých vzdáleností, v němž je preferován pohyb chodců a nikoliv aut. Zmíněn byl rovněž problém vylidňování center měst a s tím spojené sociální segregace zejména seniorů, kteří v důsledku vysokého růstu nájemného opouštějí centrum a stěhují se do levnějších bytů na okrajích měst. Jako příklad zlepšení přístupu pohybově hendikepovaných osob k veřejné dopravě byla zmíněna nová zastávka MHD tzv. vídeňského typu ve Vodičkově ulici v Praze, která je ve stejné úrovni s vozovkou.</p><p>Součástí konference, která byla po celou dobu tlumočena do znakové řeči, bylo předání ceny Památka roku 2013 a přijetí Memoranda, kterým účastníci konference vyzvali města i další vlastníky památek a historických objektů k aktivní spolupráci s odbornými organizacemi, které pomáhají při odstraňování nebo překonávání bariér v České republice.</p>

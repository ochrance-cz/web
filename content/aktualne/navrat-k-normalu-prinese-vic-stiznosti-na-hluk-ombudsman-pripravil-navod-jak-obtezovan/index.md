---
title: "Návrat k normálu přinese víc stížností na hluk. Ombudsman připravil návod, jak obtěžování hlukem řešit"
tags:
  - Tisková zpráva
oldUrl: "/aktualne/tiskove-zpravy-2020/navrat-k-normalu-prinese-vic-stiznosti-na-hluk-ombudsman-pripravil-navod-jak-obtezovan"
date: 2020-12-14
perex: "<p>V poslední době sice lidi hluk příliš netrápil, o to citlivěji budou po návratu k normálnímu fungování hostinských provozoven vnímat hluk z obnovených hudebních produkcí. Ombudsman proto považuje za nutné na danou věc upozornit už nyní a poskytnout lidem v předstihu jednoduchý návod, jak problémy s hlukem řešit.</p>"
---

<!-- imported from the old website -->

<p>Námitka obtěžování hlukem z hudebních produkcí pořádaných v restauracích a barech je jednou z nejčastějších námitek, kterými se veřejný ochránce práv zabývá v oblasti ochrany veřejného zdraví. Lidé si stěžují na hluk, zejména ve večerních a nočních hodinách, protože pohostinství se obvykle nacházejí v bezprostřední blízkosti bytové či rekreační zástavby.</p> <p><i>„Téma hluku se nyní nemusí zdát aktuální, protože krátká otevírací doba hudebním produkcím v hostinských zařízeních nepřeje. Všemi toužebně očekávaný návrat k normálu však může být velmi nepříjemný pro lidi žijící v blízkosti restaurací a barů. Zvykli si totiž na ticho a noční klid nerušený hlasitou hudbou. Dá se tedy předpokládat, že budou častěji než dříve hledat možnosti řešení,“</i> vysvětluje ombudsman rozhodnutí zpracovat přehledný návod, jak některé situace spojené s hlukem z hudebních produkcí řešit.</p> <p>Gastronomické provozy jsou zpravidla vybaveny technickými zařízeními k reprodukci hudby dotvářející atmosféru či kulisu dané provozovny. Obvykle nejde o obtěžující zdroj hluku a tyto provozovny nebývají předmětem stížností.</p> <p>Jiná situace však nastává v případech, kdy se v hostinských provozovnách začnou pravidelně odehrávat produkce elektronicky zesilované živé nebo reprodukované hudby. Na rozdíl od hudebních klubů, diskoték apod., kde je pravidelné pořádání elektronicky zesilovaných hudebních produkcí definičním znakem dané provozovny, u běžných hostinských provozoven se to většinou nepředpokládalo a nebylo to zahrnuto do povolovacího procesu. Právě takto užívané provozovny přitom zejména v nočních hodinách negativně ovlivňují hlukové poměry v území.</p> <p>Užívat provozovnu k pořádání pravidelných hudebních produkcí (zejména pak elektronicky zesilovaných) je možné pouze se souhlasem příslušné krajské hygienické stanice a stavebního úřadu. Provozovnu lze užívat jen tak, jak je uvedeno např. v kolaudačním rozhodnutí nebo kolaudačním souhlasu s přihlédnutím k určité variabilitě užívání stavby<sup>[1]</sup>. </p> <p>Každý rok ombudsman obdrží okolo 30 stížností na hluk z hudební produkce. Příkladem může být stížnost na pivní bar umístěný v bytovém domě. Lidé v domě si stěžovali na obtěžování hlukem z pravidelných večerů s živou hudbou a především na provozování jukeboxu. Stavební úřad v tom nespatřoval rozpor s kolaudovaným účelem. Problém se sice vyřešil uzavřením provozovny, ale ombudsman vysvětlil stavebnímu úřadu, že pokud stavba nebyla ve stavebním řízení posuzována z hlediska pravidelného pořádání elektronicky zesilovaných veřejných hudebních produkcí, je takové užívání stavby zcela vyloučeno.</p> <p>Pokud provozovatel restaurace či baru zamýšlí pořádat v objektu pravidelné hudební produkce, musí předem tento záměr oznámit příslušnému stavebnímu úřadu. Provozovatel musí stavebnímu úřadu doložit souhlasy dotčených orgánů. Vyjádřit se musí především Krajská hygienická stanice, jejíž stanovisko zohledňuje ochranu zdraví před hlukem a vibracemi. Stavební úřad projedná záměr ve správním řízení. Vlastníci sousedních nemovitostí by měli mít jako účastníci řízení možnost se k požadované změně v užívání vyjádřit. Pokud je záměr pořádání pravidelných hudebních produkcí v objektu v souladu s územním plánem, veřejnými zájmy chráněnými zvláštními právními předpisy a v neposlední řadě také s obecně technickými požadavky na výstavbu, stavební úřad vydá rozhodnutí o povolení změny v užívání stavby k pořádání pravidelných hudebních produkcí. Pokud účastníci řízení (vlastníci sousedních nemovitostí) nesouhlasí s povolenou změnou v užívání a podmínkami, za kterých byla povolena, mohou se proti rozhodnutí odvolat. </p> <p>Problematika užívání staveb je jednou z nejsložitějších na úseku veřejného stavebního práva. Při posouzení správného postupu je proto vždy nutno vyházet z konkrétních okolností daného případu. Na základě poznatků, získaných při šetření podnětů občanů, se veřejný ochránce práv pokusil zobecnit danou problematiku pořádání hudebních produkcí ve stavbách do grafické podoby. Cílem daného materiálu je poskytnout veřejnosti základní informace o právních nástrojích, kterými mohou krajské hygienické stanice a stavební úřady řešit pořádání hudebních produkcí v objektech.  Veřejný ochránce práv také aktualizoval informační leták obsahující k tématu ochrany zdraví před hlukem a vibracemi.</p><p><a title="Otevření do nového okna" href="https://www.ochrance.cz/fileadmin/user_upload/Ostatni_dokumenty/Hluk-schema.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Užívání stavby a hudební produkce</a> (207.9 kB, Adobe Acrobat dokument) &ndash; schéma, jak při řešení problému hluku postupovat</p><p>Informační leták <a href="https://www.ochrance.cz/fileadmin/user_upload/Letaky/Hluk.pdf" target="_blank">Hluk</a></p> <br /> <hr /> <p><sup>[1]</sup> Viz např. rozsudek Krajského soudu v Hradci Králové ze dne 11. 12. 2001, čj. 30 Ca 180/2001-30 a Rozsudek Krajského soudu v Ostravě ze dne 23. 10. 2008, čj. 22 Ca 312/2007-34</p>

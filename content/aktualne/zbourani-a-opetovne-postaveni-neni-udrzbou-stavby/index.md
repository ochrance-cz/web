---
title: "Zbourání a opětovné postavení není údržbou stavby"
vystupy:
  - tz
oldUrl: "/aktualne/tiskove-zpravy-2016/zbourani-a-opetovne-postaveni-neni-udrzbou-stavby"
date: 2016-04-20
perex: "<p>Údržbou stavby není, pokud vlastník původní stavbu zcela zbourá a poté na jejím místě postaví stejnou stavbu znovu. V takovém případě provádí novou stavbu, k níž musí ještě před zahájením získat odpovídající povolení stavebního úřadu.</p>"
---

<!-- imported from the old website -->

<p><i>„Vlastník má právo a povinnost udržovat svou stavbu v dobrém stavu, aniž by k tomu potřeboval povolení stavebního úřadu. V praxi ale způsobuje problém vymezit, co ještě může být za údržbu stavby považováno,“ </i>vysvětluje zástupce veřejné ochránkyně práv Stanislav Křeček zjištění z případu ze severní Moravy, kterým se zabýval. Několikaletý spor sousedů se týkal výměny plotu. Jeho majitel původní chátrající plot odstranil a nahradil plotem novým. Stavební úřad to vyhodnotil jako údržbu stavby, k níž není třeba povolení. Zástupce ochránkyně však s tímto názorem nesouhlasil, protože údržbu je možné provádět pouze na stavbě, která existuje. V tomto případě ale původní oplocení v úseku zhruba 20 m přestalo existovat, protože majitel odstranil nejen pletivo, ale i sloupy pro jeho uchycení. Pak v trase původního plotu postavil plot nový. Podle zástupce ochránkyně tedy vznikla nová stavba. </p> <p>Ke stejným závěrům dospěl i Nejvyšší správní soud, který nedávno rozhodoval obdobný případ. Podle jeho rozsudku není možné za údržbu stavby považovat činnost, při níž stavba zanikla a byla nahrazena stavbou novou.</p> <p>Zástupce veřejné ochránkyně práv vlastníky před prováděním nových staveb bez odpovídajícího povolení stavebního úřadu varuje. V krajním případě jim totiž může být nejen udělena pokuta, ale protože vybudovali stavbu bez povolení, je povinností stavebního úřadu nařídit její odstranění.</p>

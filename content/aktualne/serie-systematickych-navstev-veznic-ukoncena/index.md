---
title: "Série systematických návštěv věznic ukončena"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2015/serie-systematickych-navstev-veznic-ukoncena/"
date: 2015-05-07
perex: "<p></p>"
---

<!-- imported from the old website -->

<p>Pověření pracovníci Oddělení dohledu nad omezováním osobní svobody Kanceláře veřejného ochránce práv provedli od června roku 2014 do března roku 2015 sérii sedmi systematických návštěv věznic, a to Věznice Znojmo, Věznice Pardubice, Věznice Příbram, Věznice Karviná, Věznice Nové Sedlo, Věznice Břeclav a Věznice Jiřice. Při systematické návštěvě Věznice Pardubice byla přítomna i veřejná ochránkyně práv a vedoucí právního odboru Kanceláře veřejného ochránce práv. K uvedeným systematickým návštěvám byli přizváni i externí spolupracovníci na pozici experta. Byli jimi lékaři (v abecedním pořadí podle příjmení) MUDr. David Marx, Ph.D., MUDr. Dalibor Pastucha, Ph.D., MUDr. František Vlček, Ph.D. a MUDr. Pavel Vychytil a speciální pedagog PhDr. Jiří Tregler.</p><p>Byla zvolena zařízení s typem věznice ostraha a konkrétně ta, kde dosud systematická návštěva neproběhla. V rámci systematických návštěv byla pozornost věnována zejména těmto oblastem: materiální podmínky ve věznici (například vybavení a kapacita ubytovacích místností, výstroj odsouzených), zajištění hygieny (frekvence a podmínky sprchování, soukromí na sociálních zařízeních a jejich technický stav), zdravotní péče (dostupnost zdravotních služeb, skladování a podávání léčiv, přítomnost dozorce při vyšetření) a stravování. Důležitými tématy byly též umožnění kontaktu odsouzených s vnějším světem, naplňování účelu výkonu trestu a kulturních a sociálních potřeb odsouzených (kázeňské odměny a tresty, výstupní oddělení, zajištění vycházek a sportovních aktivit, nákupy v kantýně, problematika náboženství, vybavení knihovny), jejich zaměstnávání, bezpečnost ve věznicích (způsob provádění prohlídek, užívání donucovacích prostředků, oddělené umisťování odsouzených) a vyřizování stížností odsouzených. Dále se ochránkyně zaměřila na podmínky výkonu trestu odnětí svobody trvale pracovně nezařaditelných odsouzených, tedy odsouzených se zdravotním postižením, a na zacházení s odsouzenými cizinci.</p><p>V současné době dokončuje ochránkyně poslední ze zpráv ze systematických návštěv a poté vydá souhrnnou zprávu, která bude sumarizovat získané poznatky a jednotlivá doporučení včetně doporučení systémových. </p><p>Systematické návštěvy věznic budou probíhat i nadále. Nejčastější příležitostí pro prošetřování podmínek ve věznicích je v agendě ochránkyně nicméně vyřizování individuálních podnětů vězněných osob. Této agendě je věnována zvláštní kapitola v Souhrnné zprávě o činnosti veřejné ochránkyně práv 2014, která je dostupná <a href="http://www.ochrance.cz/uploads-import/zpravy_pro_poslaneckou_snemovnu/Souhrnna-zprava_VOP_2014.pdf">zde</a>.</p>

---
title: Ombudsman a zástupce ombudsmana informovali Petiční výbor o své práci v
  uplynulých měsících. Historicky poprvé i o agendě dětského ombudsmana
date: 2025-12-02T15:22:00
vystupy:
  - aktualita
perex: <p>Svou činnost za období od dubna do října představil ombudsman
  Petičnímu výboru Poslanecké sněmovny. V&nbsp;těchto měsících obdržel více než
  4000 podnětů. Dalších 400 zamířilo k zástupci dětského ombudsmana, který před
  poslance rovněž předstoupil s&nbsp;aktuálními informacemi. Institut dětského
  ombudsmana v&nbsp;Česku funguje od 1. července tohoto roku.&nbsp;</p>
attachments:
  - title: Zprávy pro Poslaneckou sněmovnu 2025
    link: https://www.ochrance.cz/dokument/zpravy_pro_poslaneckou_snemovnu_2025/
---
<p>Pravidelnou informaci o své činnosti přednesl 2. prosince 2025 Petičnímu výboru Poslanecké sněmovny ombudsman Stanislav Křeček.&nbsp;</p>
<p>Ve 2. a 3. čtvrtletí tohoto roku obdržel celkem 4432 podnětů. Nejvíce se jich tradičně týkalo sociálního zabezpečení (703). Mimo to například připomínkoval právní předpisy. Šlo třeba o školské vyhlášky, trestní zákoník, Akční plán pro deinstitucionalizaci sociálních služeb v&nbsp;ČR a řadu dalších. Dále navštívil 21 zařízení (například psychiatrické nemocnice, dětské domovy či policejní cely). Také sledoval vyhoštění cizinců.&nbsp;</p>
<p>Stanislav Křeček se ve svém vystoupení dotkl i 
<a href="https://www.ochrance.cz/dokument/co_je_to_narodni_lidskopravni_instituce_a_proc_ji_v_cesku_potrebujeme/">národní lidskoprávní instituce (NHRI)</a>, která od 1. července spadá do jeho působnosti.&nbsp;</p>
<p>Ke stejnému datu se váže i vznik dětského ombudsmana. Poslanci si proto vůbec poprvé vyslechli také zprávu o jeho aktivitách. Přednesl ji Vít Alexander Schorm, který do zvolení dětského ombudsmana tuto činnost prozatím vykonává. Dětský ombudsman obdržel ve 3. čtvrtletí 2025, tedy za první tři měsíce své činnosti, celkem 400 podnětů. Z toho 31 podnětů přišlo přímo od dětí. Nejvíce podnětů se týkalo ochrany práv dětí (197) a soudních řízení (27).</p>
<p>Pozornost členů Petičního výboru si vyžádala 
<a href="https://www.ochrance.cz/aktualne/seniory_v_bzeneckem_domove_u_sv-_marusky_ohrozuje_spatne_zachazeni_upozornuje_zastupce_ombudsmana/">například zjištění zástupce ombudsmana o seniorech ohrožených špatným zacházením v bzeneckém Domově u sv. Marušky</a>.&nbsp;</p>
<p>Poslankyně Helena Válková ocenila jasnost, stručnost a odbornost zpráv pro Poslaneckou sněmovnu.&nbsp;</p>
<figure class="image">
<img src="https://www.ochrance.cz/aktualne/ombudsman_a_zastupce_ombudsmana_informovali_peticni_vybor_o_sve_praci_v_uplynulych_mesicich-_historicky_poprve_i_o_agende_detskeho_ombudsmana/peticni_vybor.png" alt="Schůze Petičního výboru "></figure>

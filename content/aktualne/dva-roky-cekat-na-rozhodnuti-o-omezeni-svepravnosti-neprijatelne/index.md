---
title: "Dva roky čekat na rozhodnutí o omezení svéprávnosti? Nepřijatelné."
oldUrl: "src/www.ochrance.cz/aktualne/tiskove-zpravy-2017/dva-roky-cekat-na-rozhodnuti-o-omezeni-svepravnosti-neprijatelne"
date: 2017-11-22
perex: "<p>Kvůli problémům při zpracování znaleckého posudku žena už dva roky čeká na rozhodnutí soudu o omezení svéprávnosti její dcery trpící schizofrenií. Není jediná – průtahy v soudních řízeních jsou nejčastějším důvodem stížností ombudsmance na činnost soudů. Jejich počet neklesá, v letošním roce už jich lidé poslali stejně, jako za celý loňský rok. Řada průtahů souvisí právě se znaleckou činností.</p>"
---

<!-- imported from the old website -->

<p>Zástupce ombudsmanky se opakovaně setkává s případy, kdy je třeba hledat příčinu průtahů v oblasti znalecké činnosti. Stále trvá nejen nedůslednost soudu při dohledu nad činností znalce a vymáhání zpracování znaleckého posudku ve stanovené lhůtě, ale chybí i vzájemná součinnost soudu a znalce.<i> „Opakovaně se setkávám s případy, kdy soud ustanoví znalcem někoho, kdo je tak pracovně vytížen, že ani při sebelepší vůli nemůže posudek zpracovat ve stanovené lhůtě. Soudce pak lhůtu znovu a znovu prodlužuje a soudní řízení stojí. Výsledkem je nejistota účastníků řízení, která trvá nepřijatelně dlouho,“</i> kritizuje zástupce ombudsmanky Stanislav Křeček nedostatky při zadávání znaleckých posudků. K prodlužování lhůty znalci má podle něj docházet jen výjimečně a soud by měl dopředu zjišťovat, jestli je znalec schopen posudek v předpokládané lhůtě vypracovat. Pokud je pracovně vytížen, měl by soud vypracování posudku zadat jinému znalci.</p> <p>Obdobně podle zástupce ombudsmanky dochází ke zbytečným průtahům, pokud znalec nemůže posudek vyhotovit např. kvůli nespolupráci posuzované osoby, neupozorní na to soud, nebo soud i přes upozornění nevyužije svá oprávnění donutit posuzovanou osobu ke spolupráce (nechat ji ke znalci předvést nebo jí uložit pořádkovou pokutu). </p> <p>Ilustrovat to může jeden z nedávných případů. Dvouleté průtahy v řízení o omezení svéprávnosti byly způsobeny tím, že znalec nemohl vypracovat znalecký posudek kvůli nespolupráci posuzované. Až poté, co se do případu vložil zástupce ombudsmanky, přistoupil soud k důraznějšímu jednání a v součinnosti s policií zajistil předvedení posuzované ke znalci.</p> <p>Stěžovatelka se na soud obrátila s návrhem na omezení svéprávnosti její dospělé dcery a na její umístění do ústavního léčení. Dcera podle stěžovatelky trpí těžkou schizofrenií, ale dlouhodobě odmítá léčbu, žije na ulici, páchala majetkovou trestnou činnost a dopustila se i napadení, ale trestní stíhání bylo z důvodu její psychické nemoci zastaveno. Stěžovatelka má v péči jejího syna, svého vnuka. Ani po dvou letech ale soud nerozhodl.</p> <p>Podle zjištění zástupce ombudsmanky soud nařídil vypracování znaleckého posudku a ustanovil znalce. Ten však byl nejprve pracovně vytížen, takže nemohl na posudku začít pracovat, později zjistil, že posudek vypracovat nemůže, protože posuzovanou nemůže vyšetřit. Pozval k vyšetření stěžovatelku i její dceru, ale dcera se nedostavila a stěžovatelka znalci sdělila, že není schopna ji přivést. Upozornila, že dcera žije na ulici a dobrovolně se k vyšetření nedostaví.</p><p> Místopředsedkyně soudu zástupci ombudsmanky přislíbila, že bude případ sledovat a soudkyně nařídí předvedení ženy ke znalci. Za součinnosti Policie ČR k tomu následně došlo, takže znalec mohl posudek vypracovat a předat ho soudu, který může pokračovat v řízení. Zástupce ombudsmanky doporučil do budoucna lepší spolupráci soudu a znalce, aby došlo k dřívějšímu zajištění předvedení, případně zapojit terénní pracovníky.</p>

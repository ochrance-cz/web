---
title: "Adresáti mladší 15 let mají právo přebírat zásilky určené do vlastních rukou"
tags:
  - Tisková zpráva
oldUrl: "/aktualne/tiskove-zpravy-2015/adresati-mladsi-15-let-maji-pravo-prebirat-zasilky-urcene-do-vlastnich-rukou"
date: 2015-12-15
perex: "<p>Česká pošta změnila podmínky pro vydávání doporučených psaní a balíků. Nyní je nově mohou přebírat i nezletilí, kteří nedosáhli 15 let. Změnu pravidel inicioval svým podnětem k ombudsmanovi čtrnáctiletý stěžovatel. Český telekomunikační úřad následně uznal výhrady a argumentaci ombudsmana, a přiměl Českou poštu ke změně pravidel.</p>"
---

<!-- imported from the old website -->

<p>Nezletilí mají právo na ochranu soukromí, pod které se řadí rovněž zákaz svévolného zasahování do korespondence. Toto pravidlo však nebylo ze strany České pošty v případě nezletilých dodržováno a čelili tak diskriminaci kvůli věku. Právo na soukromí je garantováno také v občanském zákoníku, kdy se vztahuje i na děti.</p> <p>Ochránce konstatoval, že pošta je pouze zprostředkovatelem komunikace mezi dvěma osobami a nemá zasahovat do jejich vztahu svými vlastními pravidly tím, že bude určovat, které zásilky nezletilým předá a které ne.</p> <p>Pošta není oprávněna posuzovat, zda může nezletilý převzít zásilku, kterou mu zasílá jeho příbuzný nebo známý a totéž se týká také obchodní korespondence.  </p> <p>Pokud je nezletilý schopen si sám objednat zboží, na vyzvání si pro zboží s dokladem totožnosti dojít na poštu a za zboží sám zaplatit, pak je evidentně k takovému jednání způsobilý. Způsobilost určuje rozumová vyspělost nezletilého. Pokud mu jeho zákonný zástupce svěří určitý finanční obnos, pak není třeba jeho dalšího svolení k nakládání s těmito prostředky.</p> <p>Ochránce při svém šetření rovněž zkoumal podmínky dalších poskytovatelů poštovní služeb a konstatoval, že podmínku věku ve svých pravidlech nemají a nejedná se tak ani o běžnou obchodní praktiku.</p> <p>Český telekomunikační úřad uznal výhrady veřejného ochránce práv a donutil Českou poštu ke změně pravidel. Je třeba navíc ocenit, že ani nezletilí neváhají bránit svá práva. </p>

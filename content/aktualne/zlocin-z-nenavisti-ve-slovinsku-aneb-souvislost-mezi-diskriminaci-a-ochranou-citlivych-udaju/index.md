---
title: "Zločin z nenávisti ve Slovinsku aneb souvislost mezi diskriminací a ochranou citlivých údajů"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2015/zlocin-z-nenavisti-ve-slovinsku-aneb-souvislost-mezi-diskriminaci-a-ochranou-citlivych-udaju/"
date: 2015-02-19
perex: "<p>Slovinský Nejvyšší soud zrušil rozhodnutí soudu nižší instance, kterým byli odsouzeni obžalovaní v případě trestného činu s homofobním podtextem.</p>"
---

<!-- imported from the old website -->

<p class="align-blok">Dne 25. června 2009 napadla skupina útočníků kavárnu Open Café v Ljubljaně, která je známá svým gay-friendly přístupem k zákazníkům. Maskovaní útočníci vykřikovali nadávky zaměřené proti homosexuálům, zatímco házeli kameny, dlažební kostky a zapálenou pochodeň do místnosti. Během útoku byla způsobena nemalá majetková újma a jeden muž utrpěl vážná zranění.</p><p class="align-blok">Okresní soud v Ljubljaně shledal tři útočníky vinnými z podílení se na trestném činu veřejného podněcování k nenávisti, násilí nebo nesnášenlivosti a odsoudil je k jednomu roku a šesti měsícům odnětí svobody. Odvolací soud potvrdil rozhodnutí okresního soudu, ale s ohledem na polehčující okolnosti snížil obviněným tresty.</p><p class="align-blok">Jeden z obžalovaných využil tzv. žádosti o ochranu zákonnosti (jeden ze slovinských opravných prostředků), s kterou se obrátil na Nejvyšší soud. Soud napadené rozhodnutí zrušil a věc vrátil k novému projednání v první instanci. Podle názoru Nejvyššího soudu bylo trestní stíhání zahájeno na základě nelegálně získaného vzorku DNA jednoho z útočníků a vydáním rozhodnutí na základě nepřípustného důkazu byla porušena zákonnost řízení. Později se k tomuto názoru připojil také slovinský Ústavní soud, když pro rozpor s právem na soukromí zrušil ustanovení zákona o policii, které umožňovalo získání takového důkazu.</p><p class="align-blok">Informace o případu jsou v anglickém jazyce dostupné <a title="Otevření do nového okna" href="http://www.non-discrimination.net/content/media/SI-43-Supreme%20Court%20quashes%20a%20decision%20on%20a%20homophobic%20crime%20case.pdf" target="_blank">zde</a> .</p>

---
title: "HIV pozitivní lidé v Británii se budou moci stát piloty a pilotkami"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2018/hiv-pozitivni-lide-v-britanii-se-budou-moci-stat-piloty-a-pilotkami/"
date: 2018-03-21
perex: "<p>Britský Úřad pro civilní letectví se chystá změnit pravidla, která HIV pozitivním lidem omezují pilotování na komerčních linkách.</p>"
---

<!-- imported from the old website -->

<p>Britský Úřad pro civilní letectví (Civil Aviation Authority, dále „Úřad“) se rozhodl změnit pravidla bránící HIV pozitivním lidem stát se piloty či pilotkami komerčních letadel. K chystaným změnám pravidel se rozhodl na základě případu muže ze Skotska, který se chtěl stát pilotem na komerčních linkách. Muž, který v médiích vystupuje pod pseudonymem Anthony, se měl v loňském roce účastnit pilotního výcvikového programu. Poté, co oznámil, že je HIV pozitivní, neobdržel od Úřadu zdravotní povolení a byl z programu vyřazen. Pan Anthony se následně proti rozhodnutí odvolal, ale bez úspěchu. Odmítnutí Úřadu označil za zničení svého profesního snu a pravidla zkritizoval jako zastaralá a diskriminační. Uvedl, že pokud člověk podstupuje úspěšnou léčbu, jeho stav se neliší od těch, co HIV pozitivní nejsou. Podle něj je proto nemyslitelné, aby při současných možnostech léčby byla diagnóza HIV překážkou.</p> <p>Současná pravidla stanovují, že zdravotní povolení potřebné pro získání pilotní licence pro komerční lety neobdrží osoby, které například prodělaly transplantaci orgánů, mají diabetes 1. stupně nebo jsou HIV pozitivní. Piloti a pilotky, kteří komerční licenci už mají a některý z uvedených zdravotních problémů se u nich objeví až později, však o licenci nepřichází a svoji profesi mohou vykonávat i nadále. Létat ovšem nesmí sami, ale pouze za přítomnosti spolupilota. Ti, kteří se o licenci teprve ucházejí, tak musejí být v takovém zdravotním stavu, který jim podle pravidel povolí absolvovat i sólové lety a nebude je omezovat na létání pouze se spolupilotem.</p> <p>Když se případ dostal do médií, objevily se hlasy požadující změnu stávajících pravidel. Pana Anthonyho podpořili i někteří skotští politici a organizace věnující se problematice HIV. Ty upozornily na to, že se v léčbě HIV dosáhlo významného pokroku a k dispozici jsou velmi účinné léky. Měla by tak být nastavena flexibilnější pravidla, která by umožnila přistupovat k HIV pozitivním uchazečům a uchazečkám individuálně. Úřad oznámil, že změnu pravidel podporuje a na základě nejnovějších expertíz ohledně nemoci HIV hodlá ve spolupráci s Evropskou agenturou pro bezpečnost letectví (European Aviation Safety Agency) slibované změny uskutečnit.</p> <p>Své původní rozhodnutí týkající se pana Anthonyho Úřad změnil a zdravotní povolení mu udělil. Ten se tak bude moci zúčastnit výcvikového programu a stát se pilotem.</p> <p>Více informací zde:</p> <a title="Otevření do nového okna" href="http://www.bbc.com/news/uk-scotland-42732716" target="_blank">http://www.bbc.com/news/uk-scotland-42732716</a> 

---
title: "2013: rok osmý v ochraně před špatným zacházením"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/2013-rok-osmy-v-ochrane-pred-spatnym-zachazenim/"
date: 2014-01-28
perex: "<p>Již osm let vykonává veřejný ochránce práv také působnost národního preventivního mechanismu České republiky a věnuje se ochraně osob omezených na svobodě před všemi formami špatného zacházení. Podrobné informace o jeho činnosti v roce osmém budou jako součást Souhrnné zprávy o činnosti veřejného ochránce práv za rok 2013 předloženy Poslanecké sněmovně v březnu. Nyní tedy jen stručně:</p>"
---

<!-- imported from the old website -->

<h5>Systematické návštěvy</h5><p>V roce 2013 proběhlo 30 návštěv zařízení (z toho tři tzv. opakované, tedy velmi krátce po vydání zprávy z první návštěvy daného zařízení). Největší pozornost ochránce zaměřil na zařízení sociálních služeb pro seniory a především seniory trpící syndromem demence. Uskutečnil proto návštěvy ve 14 registrovaných a 1 neregistrovaném zařízení poskytujícím tyto služby. Další návštěvy pak zahrnuly 5 záchytných stanic, 4 policejní služebny s celami a 2 zařízení pro děti s nařízenou ústavní výchovou. </p><p>Návštěv zařízení pro seniory a dětských zařízení se vždy účastnili i odborní konzultanti ochránce, kteří prováděli šetření v rozsahu své odbornosti (typicky šlo o posuzování zdravotnických otázek). Jejich zjištění posloužila ochránci k uchopení specifických témat a následně přispěla i k formulování odpovídajících doporučení k nápravě. V této souvislosti je třeba uvést, že ochránce uzavřel memoranda o spolupráci s Českou asociací sester, Českou alzheimerovskou společností a Českou společností paliativní medicíny. </p><h5>Podmínky při ochranném léčení</h5><p>Pracovníci oddělení dohledu nad omezováním osobní svobody provedli rovněž šetření stížností na podmínky výkonu ochranného léčení v psychiatrické nemocnici. Stížnosti se týkaly nedostatečného pobytu pacientů na vzduchu a nedostatečného soukromí na pokojích. Ochránce v uvedené věci konstatoval, že pobyt na čerstvém vzduchu by měl být pacientům umožněn v rozsahu minimálně jedné hodiny denně s možnou výjimkou vyplývající ze zdravotního stavu pacienta. Dále uvedl, že podmínky pobytu ve 14 a 11tilůžkovém pokoji nemohou být považovány za důstojné a negativně ovlivňují stav pacientů. </p><h5>Podmínky detence cizinců</h5><p>Zařízení pro zajištění cizinců v České republice bylo navštěvováno v souvislosti s výkonem sledování vyhoštění (činnost vyplývající z tzv. návratové směrnice). S cizineckou policií a správou uprchlických zařízení byl především vyjednán efektivnější přístup zajištěných cizinců k právní pomoci tím, že poskytovatelé právní pomoci mohou nyní nově využívat počítač s tiskárnou a telefon, zejména k zajištění tlumočnických služeb po telefonu.</p><h5>Další prevence špatného zacházení</h5><p>S vědomím toho, že k prevenci špatného zacházení nesměřuje jen provádění systematických návštěv a řešení individuálních stížností, ale též nezbytná osvěta a sdílení informací, uspořádal ochránce několik odborně-vzdělávacích akcí pro odbornou veřejnost. Jednalo se především o seminář „Ochrana ohrožených dětí a jejich rodin“ a je nutné také upozornit, že v roce 2013 byly na stránkách ochránce zveřejněny postupně všechny souhrnné zprávy se zevšeobecněnými poznatky z návštěv zařízení pro děti: Zpráva z návštěv školských zařízení pro výkon ústavní a ochranné výchovy; Zpráva z návštěv diagnostických ústavů; Zpráva z návštěv středisek výchovné péče; Zpráva z návštěv kojeneckých ústavů; Zpráva z návštěv dětských psychiatrických nemocnic a především Standardy péče o ohrožené děti a jejich rodiny. Dále ochránce uspořádal seminář pro dozorové státní zástupce. Poznatky ze systematických návštěv ochránce dále propagovali právníci oddělení dohledu jako hosté různých vzdělávacích akcí: takto uskutečnili 12 tematických přednášek pro školy, 9 přednášek pro (krajské) úřady a 9 přednášek pro další cílové skupiny. Přednášky se věnovaly například tématům práv ohrožených dětí v kojeneckých ústavech a školských zařízeních, otázkám veřejného opatrovnictví, specifických potřeb klientů sociálních služeb s demencí, výkonu trestu odnětí svobody, či cizinecké problematice.</p><p>Zajímavostí je, že právníci oddělení dohledu při provádění systematických návštěv a pro účast na jednáních a školeních všeho druhu strávili 334 dní z roku 2013 na cestách.</p><p>Poznatky získané v rámci systematických návštěv ochránce zúročil při připomínkování připravovaných právních předpisů, konkrétně návrhu novely zákona o sociálních službách, návrhu zákona o státním zastupitelství a změně dalších zákonů, návrhu zákona o ochraně zdraví před škodlivými účinky tabáku, alkoholu a jiných návykových látek a o změně souvisejících zákonů, návrhu volebního zákona, návrhu zákona o pobytu cizinců a věcného záměru zákona o opatrovnictví.</p><h5>Veřejné opatrovnictví</h5><p>Do „ombudsmanské“ agendy veřejného ochránce práv spadá vyřizování stížností na veřejné opatrovníky. (Veřejným opatrovníkem je typicky obecní úřad ustanovený soudem k opatrovnictví člověka omezeného ve svéprávnosti.) Pro velkou tematickou blízkost s omezením osobní svobody vyřizuje podněty občanů v této oblasti právě oddělení dohledu. </p><p>Moment života v instituci je pro opatrované velmi typický. V jednom z prošetřovaných případů například veřejný opatrovník bez prokazatelně vážného důvodu usiloval o vytržení opatrovaného, který byl relativně dobře začleněný v životě společnosti, z jeho prostředí a umístění do vzdáleného zařízení sociálních služeb (domov se zvláštním režimem). V jiném případě byl zase opatrovník nečinný při svévolném omezení opatrovaného ve zdravotnickém zařízení, v další věci pak opatrovník neřešil existenci dluhů opatrovaného, čímž tyto dluhy několikanásobně narostly a začaly být vymáhány exekučně. Ve všech případech došlo po zásahu ochránce k nápravě a zlepšení situace opatrovaných osob.</p><h5>Zahraniční srovnání</h5><p>Téma „Národní preventivní mechanismus jako nástroj prevence špatného zacházení“ vycházející z OPCAT (Opční protokol Úmluvy OSN proti mučení) je společné již 51 státům světa. Kontakty za účelem sdílení zkušeností má veřejný ochránce práv s národními preventivními mechanismy Evropy. V roce 2013 ochránce hostil delegaci gruzínského ombudsmana, který rovněž vykonává působnost národního preventivního mechanismu, a právníci oddělení dohledu naopak uskutečnili studijní návštěvy svých kolegů ve Francii a Slovinsku.</p>

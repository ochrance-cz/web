---
title: "Genderová rovnost v EU postupuje pomalým tempem, ukazuje aktuální Gender Equality Index"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2020/genderova-rovnost-v-eu-postupuje-pomalym-tempem-ukazuje-aktualni-gender-equality-index/"
date: 2021-01-14
perex: "<p>Podle Evropského institutu pro genderovou rovnost (EIGE) dosáhneme genderové rovnosti za stávajícího tempa až za 60 let.</p>"
---

<!-- imported from the old website -->

<p>Evropský institut pro genderovou rovnost (European Institute for Gender Equality, dále v textu „EIGE“) vydal v říjnu letošního roku zprávu Gender Equality Index 2020: Digitalisation and the future of work, která se věnuje pokroku v dosahování genderové rovnosti ve státech Evropské unie. </p> <p>Index genderové rovnosti (Gender Equality Index) je nástroj, kterým EIGE měří progres genderové rovnosti v šesti hlavních kategoriích: práce, zdraví, čas, finance, vzdělání a moc. Vedle toho EIGE sleduje i dvě vedlejší oblasti: násilí na ženách a prolínající se nerovnosti. Cílem Indexu je zviditelnění oblastí, které je nutné zlepšit.</p> <p>Aktuální Index ukazuje, jak si v genderové rovnosti jednotlivé státy stojí a jak si vede EU jako celek. Celkové skóre všech členských států EU je 67,9 bodů (maximum je 100 bodů). EIGE ovšem upozorňuje, že se oproti výsledkům z loňského roku jedná o navýšení o pouhého půl bodu. Pokud bude progres postupovat tímto pomalým tempem, rovnosti v EU dosáhneme podle EIGE zhruba za 60 let. </p> <p>K zemím s tradičně nejvyšším hodnocením patří Švédsko, Dánsko a Francie. Nejhůře dopadlo Řecko, Maďarsko a Rumunsko, naopak největšího pokroku dosáhla Itálie následovaná Maltou a Lucemburskem. Celkově si EU nejlépe stojí v oblasti zdraví, k nejvýraznějšímu zlepšení dlouhodobě dochází v oblasti moci, která zahrnuje politiku, ekonomiku, média, výzkum a sport. Od roku 2010 došlo v této oblasti k největšímu pokroku, nicméně stále se jedná o doménu s vůbec nejnižším celkovým skóre (53, 5 bodů).</p> <p>Hlavním tématem aktuálního vydání Indexu je digitalizace a její dopady na pracovní životy žen a mužů. Podle EIGE jsou ženy nedostatečně zastoupeny v nových profesích souvisejících s digitalizací, v oblasti vývoje umělé inteligence a vývoji nových technologií, kde muži naopak dominují. Podle EIGE je jednou z největších překážek rovnosti segregace ve vzdělávání a na pracovním trhu, což se projevuje právě vysokou koncentrací žen nebo mužů v určitých studijních oborech a v určitém typu zaměstnání. Například ženy na pracovním trhu dominují v oblasti péče (85 %), naproti tomu muži převažují v IT zaměstnáních.</p> <p>Podle EIGE pracovní segregace v celé EU od roku 2010 vzrostla, a to navzdory snahám řešit tento problém pomocí různých projektů. EIGE upozorňuje, že expanze nových zaměstnání organizovaných prostřednictvím online platforem často reprodukuje tradiční genderové nerovnosti, jako je genderová segregace či nerovnost v odměňování. </p> <p> </p> <p>Podrobněji o Indexu:</p> <a href="https://eige.europa.eu/gender-equality-index/about" target="_blank">https://eige.europa.eu/gender-equality-index/about</a>

---
title: "Zaměstnanci Kanceláře představili zjištění ochránkyně z návštěv zařízení pro seniory odborné veřejnosti v Praze a Bratislavě"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/zamestnanci-kancelare-predstavili-zjisteni-ochrankyne-z-navstev-zarizeni-pro-seniory/"
date: 2014-10-03
perex: "<p>Zaměstnanci oddělení dohledu nad omezováním osobní svobody seznámili odbornou veřejnost s poznatky a doporučeními ochránkyně z návštěv pobytových zařízení sociálních služeb pro osoby trpící syndromem demence. </p>"
---

<!-- imported from the old website -->

<p>Na Pražských gerontologických dnech 2014 představily dne 18. září 2014 zaměstnankyně oddělení dohledu klíčové aspekty péče o osoby s demencí, které jsou s ohledem na ochranu jejich důstojnosti a základních lidských práv a svobod nebytné. Poukázaly na kritické momenty, kdy může být zasaženo právo klientů na soukromí (úkony hygieny, ošetřování na lůžku, soukromí na pokoji atp.). Představily zjištění a doporučení ochránce, které se týká nakládání s neklidovou medikací a související problém, kterým je používání tišících léků jako opatření omezující pohyb. Rovněž poukázaly na zjištění týkající se kvality ošetřovatelské péče. Jednalo se zejména o prevenci malnutrice, sledování bolesti a deprese, zajištění bezpečnosti a prevence pádů, zajištění mikčního režimu, zohlednění stupně onemocnění při zajištění péče či propojenost zdravotnicko-ošetřovatelského a pečovatelského aspektu. Jednotlivá základní práva klientů, způsob jejich ochrany či nežádoucí zásahy do nich byly osvětleny na konkrétních zjištěních a příkladech z provedených systematických návštěv v domovech pro seniory či v domovech pro osoby se zvláštním režimem. </p>Téhož dne proběhla v Bratislavě konference „Aktivizace seniorů a nefarmakologické přístupy v léčbě Alzheimerovy choroby“, na které zaměstnanec oddělení dohledu seznámil odbornou veřejnost jak s oprávněním ochránkyně provádět systematické návštěv zařízení, v nichž se nacházejí osoby závislé na péči, tak s konkrétními zjištěními, jež se týkají osob s demencí. Samotný fakt, že se ochránkyně věnuje ochraně práv takto křehké a zranitelné skupiny občanů, jako jsou právě osoby trpící syndromem demence, byl pro mnohé účastníky konference velkým překvapením. Na konkrétních příkladech pak ukázal, jaké konkrétní skutečnosti zjištěné při návštěvách považuje ochránkyně za špatné zacházení.

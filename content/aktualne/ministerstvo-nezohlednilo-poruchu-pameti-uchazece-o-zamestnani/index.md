---
title: "Ministerstvo nezohlednilo poruchu paměti uchazeče o zaměstnání"
tags:
  - Tisková zpráva
oldUrl: "/aktualne/tiskove-zpravy-2014/ministerstvo-nezohlednilo-poruchu-pameti-uchazece-o-zamestnani"
date: 2014-12-12
perex: "<p>Ministerstvo práce a sociálních věcí odmítlo zrušit rozhodnutí Úřadu práce ČR, kterým byl z evidence vyřazen uchazeč o zaměstnání za to, že se nedostavil na informační schůzku. Ministerstvo přitom nezohlednilo fakt, že uchazeč dlouhodobě trpí poruchou paměti.</p>"
---

<!-- imported from the old website -->

<p>Úřad práce ČR vyřadil z evidence uchazečů o zaměstnání uchazeče pro neplnění podmínek stanovených v individuálním akčním plánu, jelikož se nedostavil na sjednanou informační schůzku. Ten ve správním řízení namítal, že trpí poruchou paměti, což doložil psychologickým vyšetřením, proto se na schůzku včas nedostavil. Rozhodnutí Úřadu práce ČR bylo potvrzeno v odvolacím řízení Ministerstvem práce a sociálních věcí. Uchazeč se proto obrátil se stížností na veřejného ochránce práv.</p><p>Ochránkyně Anna Šabatová ve svém šetření konstatovala pochybení Úřadu práce ČR i Ministerstva práce a sociálních věcí, neboť předložené potvrzení (psychologické vyšetření) uchazeče nezhodnotily jako vážný důvod pro nedostavení se na sjednanou schůzku. <em>„Postup obou úřadů vnímám jako přepjatě formalistní, jestliže svou argumentaci staví na tvrzení, že nelze prokázat, zda se porucha paměti projevila právě v den sjednané schůzky. Porucha paměti stěžovatele je dlouhodobého charakteru, což potvrzuje vyšetření, proto k ní oba úřady měly přihlížet,“</em> hodnotí jednání úřadů veřejná ochránkyně práv.</p><p>Úřad práce ČR následně přislíbil, že bude do budoucna věnovat obdobným případům větší pozornost a pro zajištění jednotnosti postupu všech pracovníků bude sporné případy pravidelně řešit na poradách. Toto opatření považovala ochránkyně za dostatečné k zabránění možnému opakování nesprávného postupu.</p><p>Aby však došlo i k napravení situace stěžovatele, formalisticky vyřazeného z evidence uchazečů o zaměstnání, ochránkyně navrhovala Ministerstvu práce a sociálních věcí, aby v přezkumném řízení zrušilo obě rozhodnutí. Ministerstvo odmítlo, proto se ochránkyně rozhodla využít svého sankčního oprávnění zveřejnit informace o jeho jednání.</p><p>Ochránkyně věří, že tlak veřejného mínění může napomoci změně praxe MPSV a Úřadu práce ČR do budoucna. I nadále bude také požadovat méně formalistický přístup k uchazečům o zaměstnání v odůvodněných případech. Bude-li to nezbytné, bude ochránkyně v tomto směru usilovat i o změnu zákona o zaměstnanosti.</p><p><a title="Otevření do nového okna" href="https://www.ochrance.cz/fileadmin/user_upload/STANOVISKA/prace_a_zamestnanost/Urad_prace/5727-2013-LDF-ZZ.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Zpráva o šetření případu</a> (207.9 kB, Adobe Acrobat dokument)</p><p><a title="Otevření do nového okna" href="https://www.ochrance.cz/fileadmin/user_upload/STANOVISKA/prace_a_zamestnanost/Urad_prace/5727-13-JB-ZSO.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Závěrečné stanovisko ochránkyně</a> (200.1 kB, Adobe Acrobat dokument)</p>

---
title: "Strach a diskriminace jsou pro LGBT komunitu v Evropě běžné, ukazuje výzkum FRA"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/strach-a-diskriminace-jsou-pro-lgbt-komunitu-v-evrope-bezne-ukazuje-vyzkum-fra/"
date: 2013-05-17
perex: "<p>Průzkum Agentury Evropské unie pro základní práva (FRA), kterého se zúčastnilo více než 93 tisíc LGBT osob ze států Evropské unie a z Chorvatska, poukazuje na rozsáhlou diskriminaci a netoleranci vůči LGBT komunitě. Jak uvádí agentura FRA, řada lesbicky, homosexuálně, bisexuálně a transsexuálně orientovaných lidí nemůže být v každodenním životě sama sebou, žije v izolaci a strachu, skrývá svou identitu a čelí diskriminaci a násilí. Výsledky výzkumu byly představeny u příležitosti Mezinárodního dne proti homofobii a transfobii (17. května).</p>"
---

<!-- imported from the old website -->

<p class="align-blok">Výzkum byl proveden na základě žádosti Evropské komise a jeho cílem bylo získat srovnatelná data o ochraně a naplňování základních práv LGBT osob za všechny krajiny EU. Průzkum se zaměřil na osoby starší 18 let žijící ve členských státech EU a v Chorvatsku považující se za lesby, gaye, bisexuály nebo transgender osoby. Respondenti byli dotazováni na své zkušenosti s diskriminací, násilím a obtěžováním v oblasti zaměstnání, vzdělávání, zdravotní péče, sociálních služeb a v oblasti poskytování zboží a služeb. Otázky vycházely z práv chráněných podle právních předpisů EU a jiných mezinárodních norem. </p><p class="align-blok">Výsledky výzkumu budou použity při tvorbě a rozvoji efektivnější legislativy a opatření týkajících se boje proti diskriminaci, násilí a obtěžování. <em>„Každý by měl být bez obav sám sebou doma, v práci, ve škole i na veřejnosti – je však jasné, že LGBT lidé takovou možnost často nemají. Výsledky průzkumu agentury FRA ukazují, že strach, izolace a diskriminace jsou pro LGBT komunitu v Evropě běžné,“</em> řekl ředitel agentury FRA Morten Kjaerum.<em> „Potřebujeme opatření, které zasáhne celou EU s cílem rozbít bariéry, odstranit nenávist a vytvořit společnost, v níž bude každý moci využívat svých práv bez ohledu na svou sexuální orientaci nebo genderovou identitu.“</em> </p><p class="align-blok">Co se týče metody výzkumu, jako technika sběru dat byl použit online dotazník dostupný ve všech 23 úředních jazycích EU (s výjimkou irštiny) a také v katalánštině, chorvatštině, lucemburštině, ruštině a turečtině. Online metoda dotazování byla zvolena zejména kvůli poskytnutí plné anonymity, soukromí a důvěrnosti, aby se respondenti nebáli uvádět citlivé údaje nebo negativní zkušenosti. Jelikož velikost LGBT komunity nebo její poměr k celé populaci jsou neznámé, není možné považovat výsledky výzkumu za reprezentativní pro všechny LGBT osoby v rámci EU. Dotazník ale vyplnilo více než 93 tisíc jednotlivců, takže jde zdaleka o největší soubor dat svého druhu v Evropě. </p><p class="align-blok">Jaké jsou tedy nejdůležitější závěry výzkumu? V první řadě, přibližně polovina všech respondentů uvedla, že se v roce předcházejícímu průzkumu cítila osobně diskriminována nebo obtěžována na základě své sexuální orientace. V případě České republiky šlo o 36 procent respondentů. Osobní zkušenosti s diskriminací nebo obtěžováním nejčastěji uváděli lesbické ženy (55 procent), mladí respondenti ve věku 18–24 let (57 procent) a osoby s nejnižšími příjmy (52 procent). Diskriminován se cítil až jeden z pěti respondentů, kteří byli v roce předcházejícímu průzkumu zaměstnáni a/nebo hledali práci (v ČR jde o 13 procent respondentů). Toto číslo se u respondentů z řad transgender osob zvyšuje na jednoho ze tří. Téměř třetina všech respondentů se v uplynulém roce cítila diskriminována v jiné oblasti než zaměstnání (v ČR jde o 27 procent respondentů). </p><p class="align-blok">Jak dále ukázal průzkum, LGBT komunita musí kromě diskriminace čelit i fyzickému násilí. Až 26 procent všech respondentů uvedlo, že bylo v posledních pěti letech napadeno nebo jim bylo vyhrožováno násilím. Toto číslo se u respondentů z řad transgender osob zvyšuje na 35 procent. K incidentům nejčastěji docházelo venku na veřejných místech a byly vyvolány více než jednou osobou, obvykle muži, které oběť neznala. </p><p class="align-blok">Dvě třetiny respondentů se na veřejnosti nedrží s partnerem stejného pohlaví za ruce ze strachu, že kvůli tomuto chování budou terčem napadení, výhrůžek nebo obtěžování. Toto číslo u respondentů z řad gayů a bisexuálních mužů dosahuje tří čtvrtin. Až polovina všech respondentů se vyhýbá určitým místům ze strachu před napadením, výhrůžkami nebo obtěžováním z důvodu své lesbické, homosexuální, bisexuální nebo transsexuální orientace. To platí zejména ve veřejné dopravě, na ulici nebo jiných veřejných místech a ve veřejných budovách.</p><p class="align-blok">Dalším závažným zjištěním je fakt, že oběti násilí a diskriminace z řad LGBT komunity využívají pomoc policie, národního tělesa pro rovné zacházení nebo jiného orgánu veřejné správy velmi ojediněle. Ze všech respondentů, kteří v předešlém roce zažili násilí, se na orgán veřejné správy obrátila jenom dvě procenta. Podle zjištění LGBT osoby často případy diskriminace nebo násilí neohlásí, protože se domnívají, že se nic nezmění (60 procent respondentů), nebo nevědí, jak nebo kde incidenty ohlásit (30 procent). Dochází k tomu i přesto, že 56 procent respondentů si bylo vědomo právních předpisů proti diskriminaci na základě sexuální orientace nebo genderové identity. Polovina všech obětí násilí a obtěžování měla pocit, že policie by nic neudělala.</p><p class="align-blok">Výsledky průzkumu byly zveřejněny dne 17. května při příležitosti Mezinárodního dne proti homofobii a transfobii. Tento den je připomenutím dne 17. května roku 1990, kdy generální shromáždění Světové zdravotnické organizace prohlásilo, že <em>„homosexualita není nemoc, porucha ani perverze“</em> a po více než čtyřiceti letech ji přestalo klasifikovat jako duševní handicap. </p><p>Tiskovou zprávu agentury FRA k výzkumu si můžete pročíst <a title="Otevření do nového okna" href="http://fra.europa.eu/sites/default/files/pr-lgbt-survey-fear-isolation-common_cs.pdf" target="_blank">zde</a>  (v češtině). Bližší informace o průběhu průzkumu a některé výsledky jsou k dispozici <a title="Otevření do nového okna" href="http://fra.europa.eu/sites/default/files/memo-fra-s-eu-lgbt-survey_cs.pdf" target="_blank">zde</a>  (v češtině). Stručný přehled hlavních zjištění je k dispozici <a title="Otevření do nového okna" href="http://fra.europa.eu/sites/default/files/eu-lgbt-survey-results-at-a-glance_en.pdf" target="_blank">zde</a>  (v angličtině).</p><p>Agentura Evropské unie pro základní práva (FRA) poskytuje poradenství podložené fakty a důkazy subjektům s rozhodovacími pravomocemi v EU a v členských státech a tím přispívá k informovanějším a cílenějším diskusím, politikám a právním předpisům v oblasti základních práv. Agentura provádí socioprávní výzkum základních práv LGBT osob od roku 2007. Více informací naleznete na <a title="Otevření do nového okna" href="http://fra.europa.eu/en" target="_blank">internetových stránkách agentury FRA</a> .</p>

---
title: "Ochránkyně se zasazuje o lepší kvalitu vody"
tags:
  - Tisková zpráva
oldUrl: "/aktualne/tiskove-zpravy-2015/ochrankyne-se-zasazuje-o-lepsi-kvalitu-vody"
date: 2015-12-10
perex: "<p>Veřejná ochránkyně práv žádá vládu, aby zastavila znečišťování vodních toků a nádrží. Máme sice kvalitní čistírny odpadních vod, ale kvůli právnímu předpisu úřady nemohou provozovatele nutit, aby do řek a nádrží vypouštěli méně znečišťujících látek.</p>"
---

<!-- imported from the old website -->

<p>Kvalita vody ve vodních tocích a nádržích se zhoršuje a jak veřejná ochránkyně práv šetřením zjistila, mohou za to právní předpisy. Čistírny odpadních vod v České republice totiž bez problémů dokážou vodu čistit mnohem lépe, ale současná legislativa jim stanovuje velmi benevolentní limity na vypouštěné znečišťující látky. V řadě případů byly provozovatelům limity dokonce sníženy oproti původním povolením. Výsledkem je, že čistírny nepracují na plný výkon, ale vodoprávní úřady jim to nemohou nařídit.</p> <p>Příčinou tohoto stavu je nařízení vlády č. 61/2003 Sb., o ukazatelích a hodnotách přípustného znečištění povrchových vod a odpadních vod, které v příloze uvádí číselné hodnoty pro jednotlivé znečišťující látky, včetně fosforu. Pro vodoprávní úřady je nařízení závazné a podle něj stanovují provozovatelům emisní limity, aniž by mohly brát v plném rozsahu v úvahu potenciál a technologii čistíren. Pokud tedy provozovatel sám dobrovolně neprojeví snahu o plné využití čistírny a nenavrhne přísnější limity, vodoprávní úřad ho k tomu nemůže donutit. </p> <p>Příkladem může být čistírna odpadních vod Veverská Bítýška, která by mohla, jestliže jí budou v řízení povoleny benevolentnější limity, do vodního toku v budoucnu vypouštět vodu mj. s vysokou koncentrací fosforu. Ten má za následek přemnožení silic v Brněnské přehradě, které pak musí správce povodí nákladně odstraňovat. Čistírna přitom může i bez zvýšených investic čistit mnohem lépe. S obdobným problémem se potýká např. i Vranovská přehrada, která je navíc zdrojem pitné vody pro tisíce obyvatel. </p> <p><i>„Je nesmyslné mít kvalitní čistírny odpadních vod, ale kvůli právnímu předpisu je nevyužívat naplno a jen přihlížet, jak se voda v řekách a nádržích zhoršuje,“</i> shrnuje podstatu problému veřejná ochránkyně práv Anna Šabatová. Obrátila se proto na vládu s doporučením, aby vypustila číselné hodnoty koncentrací znečišťujících látek a současně zpřesnila popis nejlepších dostupných technologií čistíren. Vodoprávní úřady by pak mohly ukládat provozovatelům, aby plně využívali potenciál čistíren a vypouštěli do vodních toků méně znečišťujících látek.</p> Doporučení ochránkyně přichází v době, kdy je vládě připraven k projednání návrh nového nařízení o ukazatelích a hodnotách přípustného znečištění povrchových a odpadních vod. Změnu by tedy bylo možné projednat při této příležitosti.

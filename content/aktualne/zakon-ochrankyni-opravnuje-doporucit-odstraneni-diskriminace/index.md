---
title: "Zákon ochránkyni opravňuje doporučit odstranění diskriminace"
oldUrl: "src/www.ochrance.cz/aktualne/tiskove-zpravy-2014/zakon-ochrankyni-opravnuje-doporucit-odstraneni-diskriminace"
date: 2014-09-25
perex: "<p></p>"
---

<!-- imported from the old website -->

<p>Mladá fronta Dnes přinesla dne 24. září 2014 v souvislosti s případem zákazu nošení muslimských šátků na střední škole informace zpochybňující oprávnění veřejné ochránkyně práv formulovat doporučení k odstranění diskriminace. Ochránkyně tak údajně měla překročit své pravomoci doporučením, aby škola změnila svůj školní řád.</p><p>Ustanovení § 21b zákona č. 349/1999 Sb., o veřejném ochránci práv, ukládá ochránkyni <strong>povinnost přispívat k prosazování práva na rovné zacházení</strong>. Za tím účelem ji opravňuje nejen <strong>poskytovat metodickou pomoc obětem diskriminace</strong> při podávání návrhů na zahájení řízení z důvodu diskriminace, ale i <strong>zveřejňovat zprávy a vydávat doporučení k otázkám souvisejícím s diskriminací</strong>. Zjistí-li tedy diskriminaci, doporučí tomu, kdo se jí dopustil, aby upustil od diskriminačního jednání. Může proto navrhnout konkrétní opatření.</p><p>Po provedeném šetření ochránkyně dospěla k závěru, že se škola zákazem nošení muslimských šátků dopustila nepřímé diskriminace. <strong>Proto v souladu se zákonem o veřejném ochránci práv formulovala doporučení, jehož vyslyšením by škola odstranila zjištěné nerovné zacházení</strong>.</p><p>Ochránkyně nyní očekává zprávu školy o změně školního řádu. Pak svou komunikaci se školou uzavře.</p>Svá zjištění, závěry a podrobnou argumentaci ochránkyně popsala ve zprávě ze dne 2. července 2014, kterou zaslala škole, České školní inspekci i stěžovatelce. Zprávu zveřejní poté, kdy obdrží odpověď školy, kterou očekává do 3. října 2014.

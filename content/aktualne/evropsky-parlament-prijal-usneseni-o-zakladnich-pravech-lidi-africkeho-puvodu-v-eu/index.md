---
title: "Evropský parlament přijal usnesení o základních právech lidí afrického původu v EU"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/evropsky-parlament-prijal-usneseni-o-zakladnich-pravech-lidi-africkeho-puvodu-v-eu/"
date: 2019-06-17
perex: "<p>Evropský parlament přijetím rezoluce poprvé oficiálně uznal specifický rasismus a diskriminaci, kterým v EU čelí lidé afrického původu.</p>"
---

<!-- imported from the old website -->

<p>Evropský parlament přijal 26. března 2019 usnesení ohledně základních práv lidí afrického původu žijících v EU. Přijetí rezoluce je podle Evropské sítě proti rasismu (ENAR, European Network Against Racism) významným milníkem upozorňujícím na strukturální rasismus, který lidé afrického původu v EU každodenně zažívají. </p> <p>Evropský parlament v rezoluci připomíná, že v EU žije přibližně 15 milionů lidí afrického původu, kteří jsou často vystaveni rasismu a diskriminaci, a to ve všech oblastech života, od trhu práce a trhu s bydlením, přes zdraví, soudnictví, vzdělávání až po účast na politickém životě. Bývají terčem různých forem obtěžování, slovních či fyzických rasistických útoků, které jsou navíc po celé Evropě na vzestupu. Rasismus a diskriminace má strukturální povahu a často se prolíná s dalšími formami diskriminace a útlaku, například na základě pohlaví, sociálního původu, věku, náboženského vyznání, jazyka nebo zdravotního postižení.</p> <p>Evropský parlament proto v rezoluci vyzývá členské státy a instituce EU, aby problém strukturálního rasismu uznaly a proti rasismu a diskriminaci systematicky bojovaly prostřednictvím cílených a účinných opatření. Členské státy musí podle Evropského parlamentu přijmout právní předpisy, které zajistí plné začlenění lidí afrického původu do společnosti. Dále by měly efektivně reagovat na zločiny z nenávisti, které musí být náležitě zaznamenávány, vyšetřovány, stíhány a sankcionovány. Členské státy by podle Evropského parlamentu měly také monitorovat rasovou předpojatost v systémech soudnictví, vzdělávání či v sociálních službách, a na jakékoli diskriminační praktiky oficiálně reagovat, například školením příslušných orgánů. </p> <p>Evropský parlament rovněž v rezoluci uvádí, že členské státy a instituce EU by měly oficiálně připomínat historii lidí afrického původu v Evropě a jejich pozitivní přínos na budování Evropy. Vedle toho nesmí být opomenuty i minulé či stávající nespravedlnosti a zločiny proti lidskosti, jako otroctví nebo zločiny spáchané v rámci evropského kolonialismu, což má přetrvávající dopad na přítomnost. Kolonialismus a otroctví by měly členské státy také zahrnout do učebních osnov a zajistit, že vyučující budou pro tento úkol náležitě vyškoleni. Evropský parlament rovněž žádá členské státy k odtajnění koloniálních archivů a navrhuje možné kompenzace, například veřejnou omluvu či navrácení odcizených uměleckých předmětů do zemí původu.</p> <p>Celé znění rezoluce zde:</p> <a title="Otevření do nového okna" href="http://www.europarl.europa.eu/sides/getDoc.do?pubRef=-//EP//TEXT+TA+P8-TA-2019-0239+0+DOC+XML+V0//CS" target="_blank">getDoc.do?pubRef=-//EP//TEXT+TA+P8-TA-2019-0239+0+DOC+XML+V0//CS</a>

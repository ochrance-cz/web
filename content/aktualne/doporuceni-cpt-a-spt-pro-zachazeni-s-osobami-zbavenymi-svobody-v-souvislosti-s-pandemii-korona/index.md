---
title: "Doporučení CPT a SPT pro zacházení s osobami zbavenými svobody v souvislosti s pandemií koronaviru"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2020/doporuceni-cpt-a-spt-pro-zachazeni-s-osobami-zbavenymi-svobody-v-souvislosti-s-pandemii-korona/"
date: 2020-04-06
perex: "<p></p>"
---

<!-- imported from the old website -->

<p>Evropský výbor pro zabránění mučení a nelidskému či ponižujícímu zacházení nebo trestání (CPT) zformuloval stručné desatero principů, které se týká zacházení s osobami zbavenými svobody v souvislosti s pandemií viru COVID-19 (celý dokument je v českém překladu dostupný <a href="https://rm.coe.int/16809e1156" target="_blank">zde</a>). Tyto principy by měly být aplikovány ve všech místech, kde se nachází osoby zbavené svobody, protože právě tam šíření koronaviru vyvolává specifické a intenzivní komplikace. CPT hned na úvod zdůrazňuje, že přijatá ochranná opatření nesmí v žádném případě vést k nelidskému nebo ponižujícímu zacházení. Jako základní princip CPT uvádí ochranu zdraví a bezpečnosti všech osob zbavených svobody, stejně jako zachování zdraví a bezpečnosti zaměstnancům. Těm by měla být poskytnuta veškerá profesionální podpora. CPT v principech dále například požaduje, aby byla plně respektována základní práva osob zbavených svobody, a to včetně práva na adekvátní osobní hygienu nebo práva na přístup k čerstvému vzduchu, nebo aby byly co nejvíce zvažovány alternativy k omezení svobody. </p><p>V obdobném duchu vydal soubor svých doporučení i Podvýbor pro prevenci mučení a jiného krutého, nelidského či ponižujícího zacházení nebo trestání (SPT). Doporučení jsou určena zejména státním autoritám a národním preventivním mechanismům (v anglickém jazyce dostupné <a href="https://www.ohchr.org/Documents/HRBodies/OPCAT/AdviceStatePartiesCoronavirusPandemic2020.pdf" target="_blank">zde</a>). Několik doporučení se výslovně týká míst, kam jsou dočasně umístěny osoby v karanténě z důvodu podezření na onemocnění koronavirem. SPT varuje před společenským odsouzením a zdůrazňuje, aby na osoby v karanténě nebylo nahlíženo jako na zadržené osoby. Všechna omezení musí být pouze nezbytně nutná pro účely karantény.  SPT dodává, že je osobám v karanténě třeba zajistit i nezbytnou psychickou podporu a dálkový kontakt s přáteli či rodinami. </p><p>CPT i SPT ve svých doporučeních uznávají, že nezávislé monitorovací orgány zůstávají zárukou proti špatnému zacházení v místech, kde jsou osoby zbavené svobody. Při plnění svých úkolů však mají postupovat s veškerou opatrností. </p>

---
title: "Pojišťovna odmítla muži uhradit pobyt doprovodu v lázních. Po zásahu ombudsmanky svůj postoj přehodnotila"
tags:
  - Tisková zpráva
oldUrl: "/aktualne/tiskove-zpravy-2019/pojistovna-odmitla-muzi-uhradit-pobyt-doprovodu-v-laznich-po-zasahu-ombudsmanky-svuj-postoj"
date: 2019-02-22
perex: "<p>Muž utrpěl mozkovou příhodu, kvůli které má omezenou pohyblivost. S běžnými denními potřebami mu musí pomáhat manželka. Na základě doporučení lékařů si zažádal o lázně a současně požádal o úhradu pro svou manželku coby doprovod. Zdravotní pojišťovna však schválila pouze úhradu pobytu pro stěžovatele. Muž do lázní odjel a jeho manželka si pobyt hradila sama. Po absolvování pobytu se obrátili na ombudsmanku. Z šetření ombudsmanky vyplynulo, že zdravotní pojišťovna měla proplatit také pobyt doprovodu v lázních. Pojišťovna se následně rozhodla náklady na pobyt doprovodu zpětně proplatit.</p>"
---

<!-- imported from the old website -->

<p>Za splnění zákonných podmínek a se souhlasem revizního lékaře je možné, aby pojišťovna proplatila pobyt v lázních nejen pacientovi, ale také doprovodu. V tomto případě pojišťovna tvrdila, že ošetřující lékařka stěžovatele ani jeho neuroložka nepožadovaly v návrhu na lázeňskou péči úhradu doprovodu. </p> <p>Z šetření ombudsmanky však vyplynulo, že tvrzení pojišťovny bylo ryze účelové. V lékařské zprávě neuroložky je uvedeno, že muži pomáhá s běžnými záležitostmi manželka. V návrhu na lázeňskou péči pak ošetřující lékařka výslovně uvedla, že je nutná pomoc manželky. </p> <p><i>„Jestliže lékař vyhodnotí, že pojištěnec sám není schopen se obléct či uspokojit základní hygienické potřeby, potom bez pomoci druhé osoby nemůže ani sám zvládnout měsíční lázeňský pobyt,“</i> uvádí ombudsmanka Anna Šabatová a dodává: <i>„Ve zprávě o šetření jsem konstatovala, že zdravotní pojišťovna měla schválit úhradu pobytu i pro doprovod. Současně jsem konstatovala, že vydané rozhodnutí nemělo náležitosti požadované správním řádem. Zdravotní pojišťovna se poté na základě doložených lékařských zpráv rozhodla náklady vynaložené za pobyt doprovodu zpětně uhradit.“</i></p>

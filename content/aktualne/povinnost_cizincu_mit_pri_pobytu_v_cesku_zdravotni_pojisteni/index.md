---
title: "Povinnost cizinců mít při pobytu v Česku zdravotní pojištění "
date: 2021-03-29T07:31:23.604Z
vystupy:
  - tz
perex: "Stěžovatelce z Ukrajiny vyměřila v Česku policie pokutu, protože se
  neprokázala zdravotním pojištěním. Žena pokutu zaplatila, ovšem následně se
  obrátila s dotazem v této věci na české velvyslanectví v Kyjevě. Úředník jí v
  odpovědi odkázal na stránky Ministerstva vnitra a na závěr uvedl, že stránky
  ministerstva takovou povinnost neuvádí. Při šetření případu jsme zjistili, že
  Ministerstvo vnitra tuto skutečnost opravdu neuvádí, a lidé tak na jeho
  stránkách nenaleznou relevantní informace. To se nám podařilo změnit, a případ
  jsme tedy mohli uzavřít.  "
---
Úředník velvyslanectví ze stránek Ministerstva vnitra mylně vyvodil informaci, že pro vstup na území Česka v rámci bezvízového styku není potřeba mít uzavřené cestovní zdravotní pojištění a o tomto informoval stěžovatelku. Tato informace však neodpovídá platné právní úpravě, podle níž jsou cizinci povinni mít platné zdravotní pojištění, ať již přicestují na základě víza nebo v rámci bezvízového styku.  

“Veřejnou správu je třeba chápat jako službu občanům. Nelze tak akceptovat, aby na oficiálních stránkách českých úřadů a ministerstev nebyly dostupné jasné a srozumitelné informace. Pokud je nedokáže najít úředník, lze jen těžko předpokládat, že to zvládne občan našeho či dokonce cizího státu. Důsledkem je pak i poskytování mylných informací ze strany úředníků, kteří spoléhají na informační weby ministerstev, jako se tomu stalo v tomto případě. Jsem ráda, že ministerstvo na stránky potřebné informace doplnilo,” říká k případu zástupkyně ombudsmana Monika Šimůnková.
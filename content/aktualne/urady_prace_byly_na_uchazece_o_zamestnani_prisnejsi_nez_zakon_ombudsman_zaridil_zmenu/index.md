---
title: Úřady práce byly na uchazeče o zaměstnání přísnější než zákon, ombudsman
  zařídil změnu
date: 2024-09-06T07:22:22.355Z
vystupy:
  - tz
perex: >
  <p>Veřejný ochránce práv při prověřování případů několika lidí vyřazených
  z&nbsp;evidence uchazečů o zaměstnání zjistil, že některé úřady práce byly na
  své klienty příliš striktní. Chtěly, aby si ti, kteří kvůli nemoci, vyšetření
  nebo úrazu nemohli přijít na domluvenou schůzku, nahradili setkání
  s&nbsp;úředníkem hned první úřední den po skončení neschopenky. Odkazovaly se
  přitom na vlastní poučení o povinnostech uchazečů o zaměstnání. Samotný zákon
  o zaměstnanosti ale takovou povinnost lidem nestanovuje. Po upozornění
  ombudsmana teď Úřad práce poučení změnil.</p>
attachments:
  - file: https://www.ochrance.cz/aktualne/urady_prace_byly_na_uchazece_o_zamestnani_prisnejsi_nez_zakon_ombudsman_zaridil_zmenu/dodatek_k_zakladnimu_pouceni_uoz.pdf
    title: Dodatek k základnímu poučení uchazeče o zaměstnání
---
<p>Uchazeči o zaměstnání&nbsp;se už nemusí bát, že je úřad práce vyřadí z&nbsp;evidence kvůli nezákonným podmínkám pro sjednávání schůzek. Úřad změnil sporné poučení uchazečů, které kritizoval&nbsp; ombudsman i soudy, včetně <a href="https://vyhledavac.nssoud.cz/DokumentOriginal/Text/707599">Nejvyššího správního soudu</a>.</p>

<p>Úřad práce totiž v původním poučení pro uchazeče o zaměstnání informoval o povinnosti, která nemá oporu v&nbsp;zákoně: <em>&bdquo;Úřad práce v&nbsp;podstatě sám stanovil lidem zcela novou povinnost. Podle poučení totiž měli přijít na schůzku s&nbsp;úředníkem hned první úřední den poté, co pominuly důvody, proč nezvládli předchozí setkání &ndash; například kvůli nemoci, úrazu nebo vyšetření u lékaře. Taková povinnosti ale v&nbsp; zákoně není. Proto o ní Úřad práce neměl uchazeče poučovat, natož aby vyžadoval její plnění a lidi kvůli&nbsp; nesplnění této povinnosti trestal vyřazením z&nbsp;evidence uchazečů o zaměstnání,&ldquo; </em>vysvětlil ombudsman Stanislav Křeček.</p>

<p>Ombudsman také připomněl, že podle <a href="https://www.zakonyprolidi.cz/cs/2004-435?text=z%C3%A1kon+o+zam%C4%9Bstnanosti#p27">zákona o zaměstnanosti</a> musí uchazeči především oznámit každou relevantní změnu okolností, tedy například i ukončení neschopnosti. Na to jim zákon dává celých 8 dní. V&nbsp;praxi ale docházelo k&nbsp;absurdní situaci, kdy úřady práce v poučení vyžadovaly, aby lidé na schůzku přišli ještě před tím, než ukončení neschopnosti úřadu oznámili.</p>

<p><em>&bdquo;Veřejnou službou, kterou vykonává úřad práce, je zprostředkování zaměstnání na&nbsp;trhu práce. A veškerá činnost úřadu by měla vést k&nbsp;tomuto cíli. Schůzka na&nbsp;úřadě práce v&nbsp;nejbližší úřední den po&nbsp;skončení dočasné neschopnosti uchazeče, aniž by úřad práce o&nbsp;takovém setkání věděl předem, i podle </em><a href="https://vyhledavac.nssoud.cz/DokumentOriginal/Text/610301"><em>soudů</em></a><em> popírá samotný smysl spolupráce s nezaměstnaným,&ldquo;</em> zhodnotil ombudsman.</p>

<p>V&nbsp;předchozích letech řešil ombudsman <a href="https://eso.ochrance.cz/Nalezene/Edit/7884">několik případů</a> lidí, které Úřad práce kvůli nesplnění této povinnosti <a href="https://eso.ochrance.cz/Nalezene/Edit/7812">vyřadil z&nbsp;evidence</a>. To pro ně mělo vážné následky: přišli o podporu v&nbsp;nezaměstnanosti a museli si sami platit zdravotní pojištění. Nemohli ani dostat dávky pomoci v&nbsp;hmotné nouzi<em> - </em><a href="https://www.mpsv.cz/-/prispevek-na-zivobyti">příspěvek na živobytí</a><em> </em>nebo<em> </em><a href="https://www.mpsv.cz/-/doplatek-na-bydleni">doplatek na bydlení</a><em>. </em>Úřad práce tehdy argumenty ombudsmana nepřijal, proto o protiprávním postupu veřejný ochránce práv <a href="https://www.ochrance.cz/aktualne/urad_prace_vyradil_uchazece_o_zamestnani_z_evidence_nezakonne/">informoval vládu</a>. Teď už by se po změně poučení podobné případy neměly opakovat.</p>

<p>Vedení úřadu práce navíc svým zaměstnancům nařídilo, aby poučení o povinnostech dávali uchazečům o zaměstnání nejen při první schůzce, ale pravidelně alespoň dvakrát za rok. Sníží se tím riziko, že uchazeči některé povinnosti zapomenou a nesplní.</p>

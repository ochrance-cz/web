---
title: "Ochránce nemůže zajistit výplatu prostředků uložených u Metropolitního spořitelního družstva"
tags:
  - Tisková zpráva
oldUrl: "/aktualne/tiskove-zpravy-2013/ochrance-nemuze-zajistit-vyplatu-prostredku-ulozenych-u-metropolitniho-sporitelniho-druz"
date: 2013-08-27
perex: "<p></p>"
---

<!-- imported from the old website -->

<p>Na ochránce se opakovaně obracejí lidé, jimž Metropolitní spořitelní družstvo (dále jen „MSD“) odmítá vyplatit jejich finanční prostředky. Činnost MSD je totiž omezena postupem <strong>Vrchního státního zastupitelství v Praze</strong>, které <strong>v rámci trestního řízení zajistilo finanční prostředky na některých účtech MSD</strong> (a na účtech dalších osob), představující možný výnos z trestné činnosti, případně prostředky určené ke spáchání trestného činu. Vrchní státní zastupitelství v Praze své kroky vůči MSD popsalo v tiskových zprávách ze <a title="Otevření do nového okna" href="http://portal.justice.cz/justice2/soud/soud.aspx?o=205&amp;j=215&amp;k=2048&amp;d=329753" target="_blank">14. června 2013</a>  a <a title="Otevření do nového okna" href="http://portal.justice.cz/justice2/soud/soud.aspx?o=205&amp;j=215&amp;k=2048&amp;d=331030" target="_blank">12. srpna 2013</a> .</p><p>Další omezení činnosti Družstva představují kroky České národní banky, která vykonává dohled nad spořitelními družstvy. <strong>Česká národní banka</strong> předběžným opatřením ze dne <a title="Otevření do nového okna" href="http://www.cnb.cz/cs/verejnost/pro_media/tiskove_zpravy_cnb/2013/20130529_msd.html" target="_blank">7. května 2013</a>  <strong>zakázala MSD přijímat vklady a poskytovat úvěry</strong>. ČNB však upozorňuje, že „tento zákaz se nevztahuje na přijímání splátek již poskytnutých úvěrů, takže předběžné opatření ČNB nijak neovlivňuje návratnost uzavřených úvěrových obchodů družstevní záložny“.</p><p><strong>Veřejný ochránce práv není oprávněn zasahovat do postupu orgánů činných v trestním řízení</strong>, proto nemůže prověřit postup státního zastupitelství v dané věci (hodnotit oprávněnost zajištění peněžních prostředků MSD a jeho rozsah) a nemůže ho změnit.</p><p>Ochránce se v souvislosti s aktuální situací MSD rovněž setkává s názorem klientů, že by Česká národní banka měla vydat oznámení o neschopnosti MSD dostát svým závazkům, na základě kterého by <strong>Fond pojištění vkladů</strong> přistoupil k výplatě náhrad za pojištěné pohledávky z vkladů. </p><p>Na správní rozhodování České národní banky se působnost veřejného ochránce práv vztahuje, ovšem <strong>pokud jsou klienti MSD přesvědčeni, je ČNB nedůvodně nečinná</strong>, a chtějí, aby ochránce její postup prověřil, <strong>musí se na ni nejprve sami obrátit</strong> a vyzvat ji k nápravě.</p>

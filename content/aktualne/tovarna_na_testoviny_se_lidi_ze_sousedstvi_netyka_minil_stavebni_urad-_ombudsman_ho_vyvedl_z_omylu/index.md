---
title: "Továrna na těstoviny se lidí ze sousedství netýká, mínil stavební úřad.
  Ombudsman ho vyvedl z omylu "
date: 2025-10-02T12:52:00
vystupy:
  - tz
perex: <p>Zejména na zápach si stěžovali někteří obyvatelé domů z&nbsp;okolí
  továrny na&nbsp;instantní těstoviny.&nbsp;Mohli tito lidé situaci předejít?
  Než se vůbec začaly kopat základy budovy, měli být přizváni ke stavebnímu
  řízení, aby vznesli své námitky. To se ale nestalo. Ukázala se i pochybení
  související s&nbsp;odchýlením od původních plánů stavby. Lidé žijící jen
  kousek odsud se s&nbsp;tím nechtěli smířit a obrátili se na úřady. Když to
  nepomohlo, místní dívka kontaktovala ombudsmana Stanislava Křečka. Postupy
  úřadů shledal vadnými stejně jako posléze Ministerstvo pro místní rozvoj,
  které zrušilo nezákonné rozhodnutí stavebního úřadu.&nbsp;</p>
attachments:
  - title: "Zpráva ombudsmana o šetření podnětu "
    link: https://eso.ochrance.cz/Nalezene/Edit/12692
---
<p>Chcete se nadechnout, ale vzduch je prosycený zápachem. A nádavkem hluk, zvýšený provoz a panel s názvem továrny svítící do noci. K&nbsp;tomu podle některých obyvatel vedlo zahájení provozu v&nbsp;nové továrně na výrobu instantních těstovin postavené nedaleko jejich domovů.&nbsp;</p>
<p>Nespokojenost s&nbsp;touto situací a přístupem úřadů přiměla dívku ze sousedství kontaktovat ombudsmana Stanislava Křečka. Ten zjistil, že v&nbsp;případu došlo k &nbsp;vícero pochybením.</p>
<p>Na počátku stál nesprávný postup stavebního úřadu. Udělil povolení k&nbsp;realizaci výrobní haly, aniž by přitom jednal s&nbsp;lidmi z&nbsp;okolí jako s účastníky řízení. 
<i>„Z žádosti o povolení stavby muselo být zřejmé, že obyvatelé žijící poblíž mohou být záměrem přímo dotčení na svých právech. A to jak při výstavbě, tak při následném provozu haly. Proto neměli být jako účastníci řízení opomenuti,“&nbsp;</i>vyhodnotil ombudsman Stanislav Křeček.</p>
<p>Tím ale prohřešky v případu nekončí. Továrna vyrostla do podoby, která se zásadně liší od schváleného projektu. Pootočila se, změnila rozměry půdorysu a výšku stavby i konstrukční řešení. Teprve když byl investor s&nbsp;těmito pracemi téměř hotov, požádal stavební úřad o tzv. 
<a href="https://portal.gov.cz/sluzby-vs/zadost-o-povoleni-zmeny-zameru-pred-dokoncenim-S47227#:~:text=Zm%C4%9Bna%20stavby%20p%C5%99ed%20jej%C3%ADm%20dokon%C4%8Den%C3%ADm%20je%20postup%2C,nutn%C3%A9%20prov%C3%A9st%20zm%C4%9Bny%20oproti%20p%C5%AFvodn%C3%ADmu%20povolen%C3%AD%20stavby.">změnu stavby před dokončením</a>. Ten si řádně neověřil skutečný stav rozestavění stavby a změny schválil.&nbsp;</p>
<p>Stanislav Křeček se s&nbsp;podobnou praxí setkává opakovaně, proto upozorňuje: „
<i>Považuji za podstatné, aby stavební úřad neřešil změny od stolu, ale jel se vždy přesvědčit o skutečné fázi stavby přímo na místo. Pokud zjistí, že odchylky oproti schválenému projektu již byly provedeny, měl by zahájit řízení o odstranění stavby.“&nbsp;</i></p>
<p>Ani stížnosti místních na postup stavebního úřadu nepomohly. Podle krajského úřadu, který je posuzoval, investor jednal v&nbsp;dobré víře a kvůli dřívějšímu souhlasu stavebního úřadu měl za to, že postupuje správně. Provoz továrny tedy mohl pokračovat.</p>
<p>S&nbsp;touto reakcí ombudsman Stanislav Křeček nesouhlasí. Rozporoval ji u nadřízeného úřadu – Ministerstva pro místní rozvoj. To mu dalo za pravdu a nezákonné rozhodnutí o změně stavby zrušilo. Stavební úřad zahájil řízení o odstranění stavby a s&nbsp;lidmi žijícími v&nbsp;blízkosti továrny jedná jako s účastníky řízení.&nbsp;</p>
<blockquote>
<p>
<strong>Účastníci řízení o povolení záměru:</strong></p>
<p>a) stavebník,</p>
<p>b) obec, na jejímž území má být záměr uskutečněn,</p>
<p>c) vlastník pozemku nebo stavby, na kterých má být záměr uskutečněn, nebo ten, kdo má jiné věcné právo k tomuto pozemku nebo stavbě,</p>
<p>
<strong>d) osoby, jejichž vlastnické nebo jiné věcné právo k sousedním stavbám nebo sousedním pozemkům může být rozhodnutím o povolení záměru přímo dotčeno,</strong></p>
<p>e) osoby, o kterých tak stanoví jiný zákon.</p>
<p>&nbsp;</p>
<p>Zdroj: 
<a href="https://www.e-sbirka.cz/sb/2021/283?zalozka=text">Stavební zákon</a></p></blockquote>

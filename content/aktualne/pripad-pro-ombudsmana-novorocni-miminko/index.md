---
title: "Případ pro ombudsmana: Novoroční miminko"
tags:
  - TV seriál
oldUrl: "/dalsi-aktivity/tv-serial/pripad-pro-ombudsmana-i/pripad-pro-ombudsmana-novorocni-miminko/"
date: 2010-02-19
perex: "<p></p><p>Zástupkyni veřejného ochránce práv Annu Šabatovou zaujal titulek v tisku &ndash; &quot;Novoroční miminko skončilo i s dárky v ústavu&quot; Na základě ověřených informací se rozhodla šetřit z vlastní iniciativy, což zákon umožňuje, proti magistrátu města Karviné ve věci Návrhu předběžného opatření, kterým se nezletilá Evička svěřuje do kojeneckého ústavu. Nyní je malá Evička doma.</p>"
---

<!-- imported from the old website -->

<h1>Novoroční miminko</h1><p><b>Spis. značka VOP 138/2005</b></p><p>Novorozená holčička byla několik dní po narození umístěna do kojeneckého ústavu rovnou z porodnice. Podle názoru sociálních pracovníků nebyli rodiče dostatečně připraveni na příchod dítěte do rodiny, neměli nachystanou výbavičku a v bytě měli nepořádek. Aniž by se sociální pracovníci snažili s rodiči situaci jakkoliv vyřešit, podali soudu návrh, a ten vydal rozhodnutí o předání dítěte do péče kojeneckého ústavu. Podpůrným důvodem tohoto opatření byla zejména skutečnost, že rodině byly v minulosti z důvodu nedostatků v péči o děti odebrány předchozí čtyři děti. </p><p>Ochránce využil svého zákonného oprávnění a na základě informací z médií začal případ šetřit z vlastní iniciativy. Po provedeném šetření dospěl k závěru, že tak závažný zásah do rodinného života nebyl v daném případě opodstatněný, neboť se mu dalo předejít, pokud by sociální pracovníci situaci s rodinou řešili ještě před narozením dítěte. Důkazem byla i skutečnost, že poté, kdy s rodinou začalo spolupracovat občanské sdružení Vzájemné soužití, se tzv. nedostatky podařilo odstranit prakticky ze dne na den. Paradoxně však ještě několik měsíců trvalo, než se podařilo soudní rozhodnutí zvrátit a dítě se mohlo vrátit k rodičům.</p><p>Tento případ demonstruje ochráncem prosazovanou obecnou potřebu posílení činnosti a cílené změny v zaměření sociální práce a rozvoje sociálních služeb, což by přispělo k tomu, aby děti nežily namísto v rodině v ústavech mnohdy jen proto, že jsou rodiče málo vzdělaní nebo žijí v sociálně tíživé situaci. Je třeba, aby společnost přijala představu, že děti mají být především v rodině, a pokud se v péči rodičů o děti vyskytnou nedostatky, má pomoc směřovat k jejich odstranění a nikoliv k vytržení dětí z rodiny, která plní v jejich životě významnou funkci. Každé jednotlivé odnětí dítěte z rodiny a nařízení předběžného opatření by tak mělo být skutečně velice pečlivě zvažováno, nejlépe za využití supervize (posouzení případu nezávislými odborníky) a takové řešení by mělo být až řešením nejkrajnějším.</p>

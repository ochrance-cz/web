---
title: "I policie musí řešit stížnosti řádně"
oldUrl: "src/www.ochrance.cz/aktualne/tiskove-zpravy-2008/i-policie-musi-resit-stiznosti-radne"
date: 2008-02-27
perex: "<p></p>"
---

<!-- imported from the old website -->

<p class="Normln-web">Ukradli mu kolo, sám si ho našel v bazaru, žádal policii o zajištění svého majetku, ale dřív než k tomu došlo, kolo bylo prodáno. Postižený si stěžoval na postup policie nadřízenému orgánu a odtud mu přišlo sdělení, že je jeho stížnost nedůvodná.</p><p class="Normln-web">Veřejný ochránce práv se zabýval podnětem stěžovatele, který poukazoval na nedostatečné vyřízení jeho stížnosti okresnímu ředitelství Policie ČR. Stěžovateli bylo odcizeno kolo, které krátce nato objevil v bazaru. Oznámil to na policii, jenže provozovna bazaru byla z důvodu dovolené celý následující týden zavřená a majitele se nepodařilo kontaktovat. Policie se tedy do provozovny dostala až deset dní od oznámení a zjistila, že kolo bylo prodáno. Mělo k tomu dojít v době, kdy byl bazar zavřen. Následnou stížnost na postup policie shledalo okresní ředitelství jako nedůvodnou.</p><p class="Normln-web">Ochránce v tomto případě zjistil pochybení na straně okresního ředitelství Policie ČR, které při vyřizování stížnosti nerespektovalo ustanovení správního řádu a své závěry řádně neodůvodnilo. Stěžovatel nebyl vyrozuměn o tom, jaké podklady vedly k závěru o neodůvodněnosti jeho stížnosti. Policie se také ve svém vyjádření nevypořádala se všemi otázkami a námitkami, které stěžovatel uvedl.</p><p class="Normln-web">V této souvislosti musel ochránce rovněž konstatovat, že postup policie při pokusech kontaktovat majitele bazaru nebyl dostatečný. Pokud se s majitelem dokázal spojit neznámý kupec, pak lze předpokládat, že se totéž mohlo podařit i policii.</p><p class="Normln"> </p>

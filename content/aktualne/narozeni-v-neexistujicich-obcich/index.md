---
title: "Narozeni v neexistujících obcích"
oldUrl: "src/www.ochrance.cz/aktualne/tiskove-zpravy-2009/narozeni-v-neexistujicich-obcich"
date: 2009-03-20
perex: "<p></p><p>K zajímavým případům, s nimiž se ochránce setkává, patří uvádění údajů o místě narození v úředních dokladech v situaci, kdy již například původní obec neexistuje. Občané jsou většinou nespokojeni s tím, že mají v dokladech jako místo narození uvedenu obec podle aktuálního územního členění a nikoli obec, která mezitím zanikla např. v důsledku důlní činnosti nebo vybudování vodní nádrže nebo se stala součástí jiné obce. Naposledy šlo o případ občanů narozených v obci Mušov zaniklé v důsledku vybudování vodní nádrže Nové Mlýny, kteří mají v občanských průkazech jako místo narození uvedeny Pasohlávky.</p>"
---

<!-- imported from the old website -->

<p class="Normln-web" style="TEXT-DECORATION: none">Občané, kteří si stěžují, obvykle namítají, že uvádět místo narození podle aktuálního stavu v době vydání průkazu znamená z historického hlediska uvádění nepravdivých údajů. Tento argument však podle ochránce není zcela přesvědčivý. Nejde jen o zánik obcí, ale také o změny názvů obcí, o změny hranic států, názvů států apod. Ještě stále žijí občané narození na území České republiky za Rakouska-Uherska, přesto jim zřejmě nebude na obtíž, že v pase mají jako místo narození uvedenu Českou republiku, nikoli habsburskou říši. Stejně tak nevadí uvedení místa narození Zlín občanům, kteří se zde narodili v době, kdy se město jmenovalo Gottwaldov. Ochránce se však naopak setkal s případy, kdy se občané ohrazovali, že mají jako místo narození uvedenu Ukrajinu, přestože se narodili na Podkarpatské Rusi v době, kdy bylo toto území součástí Československa.</p><p class="Normln-web" style="TEXT-DECORATION: none">Na základě usnesení vlády byly v roce 2008 zpracovány návrhy právních úprav čtyř navzájem propojených základních registrů. Data v registrech budou sdílena a využívat je budou jednotlivé agendové informační systémy (např. občanských průkazů, řidičských průkazů, důchodového zabezpečení, daňové správy apod.), takže občané nebudou muset při každém úředním styku znovu vyplňovat formuláře. Údaj o územním členění státu, a tedy i o obcích, bude v registrech průběžně aktualizován. Při přípravě novely zákona o občanských průkazech ochránce navrhoval, aby údaj o místu narození nebyl v občanském průkazu vůbec uváděn, ale jeho připomínka nebyla akceptována.</p><p class="Normln-web" style="TEXT-DECORATION: none">Ochránce si uvědomuje, že uvedení údaje o místu narození na dokladu totožnosti není záležitostí, která by občanům způsobovala větší nepříjemnosti. Jedná se především o otázku citovou. I pocity lidí ve vztahu k činnosti veřejné správy je však třeba se zabývat.</p>

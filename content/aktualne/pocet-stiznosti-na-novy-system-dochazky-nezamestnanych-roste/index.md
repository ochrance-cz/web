---
title: "Počet stížností na nový systém DOcházky NEZaměstnaných roste"
vystupy:
  - tz
oldUrl: "/aktualne/tiskove-zpravy-2012/pocet-stiznosti-na-novy-system-dochazky-nezamestnanych-roste"
date: 2012-01-19
perex: "<p></p><p>Od listopadu, kdy byl systém DONEZ (Docházka nezaměstnaných) spuštěn, obrací se na ochránce občané se stížnostmi na vysoké výdaje na dopravu, které s ohledem na svoji aktuální finanční a sociální situaci nejsou schopni hradit</p>"
---

<!-- imported from the old website -->

<p>Zákon o zaměstnanosti umožňuje úřadu práce rozhodnout, že určitý uchazeč o zaměstnání musí své povinnosti vyplývající z evidence uchazečů o zaměstnání plnit prostřednictvím pověřeného kontaktního místa veřejné správy. V praxi to znamená, že uchazeči odpovídající definovaným kritériím (např. opakovaně evidovaní na úřadu práce, uchazeči, kteří v posledním půlroce pracovali méně než 10 dní, mladiství do 26 let, absolventi aj.) se musí dvakrát až třikrát týdně v přesně stanovený den a čas hlásit na příslušné pobočce České pošty (Czech POINTu). Tento systém má podle Ministerstva práce a sociálních věcí omezit nelegální zaměstnávání.</p><p>Občané, kteří se na ochránce začínají ve zvýšené míře obracet, namítají řadu problémů, které jim systém způsobuje. Nejčastěji zmiňují vysoké náklady na dopravu. Nejde přitom jen o nezaměstnané z malých obcí, ale třeba i z Prahy. Zatímco schůzky na úřadech práce se domlouvají 1x za měsíc, na Czech Point musí jezdit 2-3x týdně. Ne vždy je příslušná pobočka, na níž se musí hlásit, v pěší vzdálenosti, takže jsou nuceni vynakládat další finanční prostředky za dopravu, což v jejich už tak obtížné sociální situaci představuje další zátěž. Ochránce se setkal s případem, kdy nezaměstnaný takto měsíčně projezdil téměř 2000 Kč.</p><p>Uchazeči o zaměstnání rovněž poukazují na skutečnost, že neustálé dojíždění do Czech Pointu omezuje jejich možnost aktivně si hledat práci. Zvlášť omezující je to v případě, kdy by kvůli hledání zaměstnání museli odjíždět z území svého bydliště, tedy z dosahu Czech Pointu. Občané, kteří se na ochránce obracejí, si také stěžují na jednostranné a direktivní určování termínu a času další schůzku na kontaktním místě. Termín vygeneruje systém, aniž by měli uchazeči o zaměstnání jakoukoli možnost ovlivnit a přizpůsobit ho dalším okolnostem a aspektům života. Typicky se to týká lidí z obcí s horším dopravním spojením nebo rodičům, kterým systém neumožňuje posunout schůzku tak, aby například nekolidovala s vyzvedáváním dětí ze školy apod.</p><p>Už na konci roku 2011 začal ochránce projekt DONEZ monitorovat, zahájil jednání s  Ministerstvem práce a sociálních věcí a oslovil také Úřad práce ČR. Ověřuje fungování projektu a analyzuje, zda stávající kritéria pro zařazení do systému nejsou diskriminační (z důvodu věku či pohlaví).</p><p>Vzhledem k současnému právnímu zakotvení projektu ochránce doporučuje, aby byli uchazeči, kteří jsou do systému DONEZ zařazeni (obvykle trvá zařazení 3 měsíce), opatrní při plánování soukromých aktivit a aby si pečlivě schovávali veškeré doklady, které by mohly v budoucnu potvrdit jejich tvrzení. Zejména se to týká dokladů prokazujících vážné důvody, kvůli nimž se uchazeč nemohl dostavit na kontaktní místo veřejné správy v uloženém termínu, dokladů o aktivitách při hledání zaměstnání apod. V případě, že uchazeč plánuje delší soukromou cestu, doporučuje ochránce požádat o ukončení evidence na úřadu práce (a tedy i v projektu) a po návratu opět požádat o zařazení do evidence. Pokud by šlo o přetržku kratší než jeden měsíc, bude plátcem zdravotního pojištění za uchazeče po tuto dobu stát.  </p>Jestliže uchazeči vzniknou v důsledku zařazení do systému DONEZ zvýšené výdaje na dopravu při návštěvě kontaktního místa, které nemůže s ohledem na svoji aktuální finanční a sociální situaci hradit, je ochránce přesvědčen, že na tento účel by měla být žadatelům poskytnuta mimořádná dávka pomoci v hmotné nouzi.

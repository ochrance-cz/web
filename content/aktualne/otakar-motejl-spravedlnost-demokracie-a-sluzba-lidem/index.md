---
title: "Otakar Motejl – spravedlnost, demokracie a služba lidem"
tags:
  - Tisková zpráva
oldUrl: "/aktualne/tiskove-zpravy-2010/otakar-motejl-spravedlnost-demokracie-a-sluzba-lidem"
date: 2010-05-11
perex: "<p></p><p>V osobě Otakara Motejla nás opustil člověk, jehož životní moudrost a vytrvalá služba lidem se pro všechny stala vzorem. Byl skautem a až do konce života příkladně naplňoval slova skautského slibu: „Tělem i duší být připraven sloužit vlasti i bližním“. V českém veřejném životě takových lidí není mnoho.</p>"
---

<!-- imported from the old website -->

<p>V neděli 9. května 2010 po krátké nemoci náhle zemřel JUDr. Otakar Motejl, veřejný ochránce práv, bývalý předseda Nejvyššího soudu ČR a ministr spravedlnosti, ale především celoživotní právník, obhájce spravedlnosti, demokratických principů i prosté lidskosti. Smrt ho zastihla ve věku 77 let a obrala tak společnost o jednu z nejváženějších osobností, o jednoho z nejrespektovanějších veřejných činitelů. Ačkoliv se v průzkumech oblíbenosti opakovaně umísťoval na předních příčkách českých politiků, politikem nikdy nebyl. Politika mu byla cizí a nerozuměl jí. Celý život si úzkostlivě střežil pozici nestraníka.</p><p>Narodil se 10. září 1932 v Praze v tradiční právnické rodině, takže bylo jen přirozené, že pokračoval ve šlépějích svých předků. Po ukončení Právnické fakulty UK v Praze se až do roku 1990 věnoval advokátní praxi. Obhajoval mezi jiným řadu disidentů a aktivistů nezávislých hnutí.  V letech 1990-1998 zastával funkci předsedy Nejvyššího soudu ČSFR a následně Nejvyššího soudu ČR. V srpnu 1998 přijal funkci ministra spravedlnosti, ale poté, co nebyly akceptovány jeho snahy o reformu justice, z politiky po necelých dvou letech odešel. 18. prosince 2000 byl Poslaneckou sněmovnou PČR zvolen prvním veřejným ochráncem práv, 19. prosince 2006 byl v této funkci potvrzen i pro další šestileté období. </p><p>Jako veřejný ochránce práv začínal fakticky od nuly, navíc v atmosféře nedůvěry v nově zřízenou funkci. Díky zkušenostem, nadhledu a jisté dávce neformálnosti se mu během necelých deseti let podařilo vybudovat instituci, která budí respekt u občanů, politiků, úřadů, a dokonce i ombudsmanů v zahraničí. Dokázal, že občané mohou mít účinné zastání proti státní administrativě a že ombudsman nemusí mít rozhodovací či donucovací pravomoci, aby mohl prosadit třeba i změnu zákona.</p><p>Ve funkci ombudsmana byl JUDr. Motejl moudrým arbitrem, který dennodenně řešil spory mezi občany a úřady. Často se upřímně rozhořčoval nad nešvary, které úřední svět přináší. Svoji funkci však pojímal nikoliv jako přísného kontrolora, či dokonce prokurátora a soudce v jednom, ale především jako prostředníka mezi občanem a státní mocí. Velmi střízlivým, a přitom efektivním způsobem poskytoval v rámci svých pravomocí ochranu těm, kteří se na něj obrátili. Držel si odstup jak od úřadů, tak od stěžovatelů, a právě to mu umožnilo vynášet spravedlivé soudy. Uvědomoval si, že občanům i úřadům je třeba otevřít oči a naučit je vzájemnému respektu, a toho se nedosáhne trestáním, ale trpělivým vysvětlováním, dialogem a poučením. Pokud pak proti některému úřadu vystoupil ostře, bylo každému hned jasné, že končí legrace a úřad svým jednáním překročil jakoukoli únosnou mez.</p><p>Nebál se být nepopulární. Dokázal nezávisle prošetřovat nejen věci, které zajímaly většinovou společnost (např. kauza Národní knihovny, zpřístupňování zdravotnické dokumentace, příspěvky invalidům, rozhodčí doložky ve spotřebitelských smlouvách, průtahy v soudních řízeních), ale i případy, kdy mu davy příliš netleskaly. V šetřeních jako vystěhování Romů ze Vsetína, odebírání dětí podle Haagské dohody o mezinárodních únosech dětí či v případě exekucí na sociální dávky v Chomutově si stál pevně za svým, přestože média obvykle stála na opačné straně a denně mu chodily desítky nenávistných emailů. Věděl, že právo a spravedlnost není jen to, co se líbí jen někomu, a společnost, která v právu rozlišuje, se nikdy nemůže nazývat demokratickou.</p><p>Byl velkým bojovníkem za spravedlnost a snad ze všeho nejvíc mu záleželo na osudu české justice. Přestože sám hájil práva občanů ze své funkce ombudsmana, dobře věděl, jak nesmírně důležité pro demokracii je fungující a nezávislé soudnictví. Proto velmi těžce nesl jakoukoli diskreditaci justice a říkával: „Žerty stranou, tady jde o obchodování se spravedlností“.</p><p>Práce mu byla vším a jako ombudsman v sobě znovu probudil mladého nadšeného advokáta. Do noci, až do úmoru četl dopisy stěžovatelů, podepisoval odpovědi a zprávy o šetření. Občas dokonce žertoval, že by to byla dobrá smrt, zemřít při práci.</p>V osobě Otakara Motejla nás opustil člověk, jehož životní moudrost a vytrvalá služba lidem se pro všechny stala vzorem. Byl skautem a až do konce života příkladně naplňoval slova skautského slibu: „Tělem i duší být připraven sloužit vlasti i bližním“. V českém veřejném životě takových lidí není mnoho.

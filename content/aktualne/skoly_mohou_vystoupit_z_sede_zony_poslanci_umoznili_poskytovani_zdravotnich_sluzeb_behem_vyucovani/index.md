---
title: Školy mohou vystoupit z šedé zóny – poslanci umožnili poskytování
  zdravotních služeb během vyučování
date: 2021-09-17T05:44:50.476Z
vystupy:
  - tz
perex: Ve školce malému chlapci z jižní Moravy podával inzulín asistent
  pedagoga. Při výběru základní školy se rodiče předškoláka s diabetem
  rozhodovali i podle toho, zda by někdo jejich synovi v dané škole s aplikací
  inzulínu pomohl. Zákony totiž na takové situace dosud nepamatovaly a záleželo
  na vstřícnosti vedení škol i samotných učitelů, jak se k podobným potřebám
  žáků postaví. Přitom jen dětí a žáků s diabetem jsou u nás podle odhadů na
  čtyři a půl tisíce. Ti mladší se bez asistence dospělého neobejdou. Na
  zástupkyni ombudsmana se v této souvislosti obrátili nejen rodiče školáků s
  podobným problémem, ale například i Sdružení rodičů a přátel diabetických dětí
  a další zájmová sdružení.
---
<p>Teď by se mohla situace alespoň částečně změnit. S novelou zákona o veřejném zdravotním pojištění, kterou schválili poslanci na poslední schůzi současné Sněmovny, se upraví i zákon o zdravotních službách. Školy se tak od roku 2022 dostanou mezi místa, kde mohou zdravotníci například z&nbsp;agentur domácí péče své služby poskytovat.</p>

<p>Přesto bude potřeba vytvořit pravidla i pro situace, kdy děti potřebují pouze dohled dospělého, třeba když si mají samy vzít lék nebo zkontrolovat hladinu cukru v&nbsp;krvi. Zástupkyně ombudsmana Monika Šimůnková v poslední době o této problematice opakovaně diskutovala se zástupci ministerstev školství i zdravotnictví a České školní inspekce.</p>

<p>Odhad počtu dětí s&nbsp;diabetem i podněty ombudsmanovi naznačují, že nejde o ojedinělé případy. Kolik školáků s&nbsp;dalšími zdravotními problémy péči nebo dohled ve škole potřebuje a o jaký typ pomoci jde, ale u nás dosud nikdo nesledoval. Zástupkyně ombudsmana proto vyzvala&nbsp;ministerstva, aby chybějící data získala.</p>

<p>Upozornila dále, že v současnosti jsou rodiče a pedagogové nuceni hledat individuálně alternativní řešení na hraně zákona. Zároveň podle ní nesmí nedostatečné předpisy dětem s chronickým onemocněním bránit ve vzdělávání na běžných školách spolu s&nbsp;vrstevníky. U neodborných úkonů, které dítě zvládne samo pod dohledem dospělého, navrhuje, aby tuto roli převzali například asistenti pedagoga nebo jiní zaměstnanci škol. Pro úkony vyžadující přímo zdravotníka by si pak rodiče mohli například zajistit terénní zdravotní službu, která by za žákem do školy docházela a byla hrazena z veřejného zdravotního pojištění.</p>

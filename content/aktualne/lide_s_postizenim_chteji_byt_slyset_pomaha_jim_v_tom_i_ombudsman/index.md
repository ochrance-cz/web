---
title: Lidé s postižením chtějí být slyšet, pomáhá jim v tom i ombudsman
date: 2022-12-02T15:35:14.255Z
vystupy:
  - tz
perex: >
  <p>O tom, jak mohou lidé s&nbsp;postižením vést nezávislý život, diskutovali
  počátkem prosince v&nbsp;Uherském Hradišti nejen politici a zástupci místních
  samospráv, sociálních služeb nebo vlády, ale i přímo lidé s&nbsp;postižením a
  jejich blízcí. Nápad uspořádat spolu s veřejným ochráncem práv konferenci
  věnovanou životu lidí s postižením přitom vzešel od uherskohradišťské skupiny
  takzvaných sebeobhájců. Tito mladí lidé s&nbsp;psychosociálním postižením se
  snaží aktivně vystupovat a upozorňovat veřejnost na problémy, se kterými se
  lidé s&nbsp;postižením ve společnosti potýkají, i na úspěchy, kterých jsou
  s&nbsp;adekvátní podporou okolí schopni dosáhnout.</p>
---
<p><em>&bdquo;</em><em>Velmi potřebné je dostupné bydlení, které je pro osamostatnění velmi důležité. Nesmí chybět ani terénní služby, které pomáhají a radí. Věcí, které je potřeba změnit je hodně. Ale pokud budou politici lidi s&nbsp;postižením poslouchat, půjde to lépe,&ldquo;</em> shrnul sebeobhájce Tomáš Červený. Sám má jako člověk s&nbsp;psychosociálním postižením zkušenost ze soudního řízení o omezení svéprávnosti i z jejího následného navracení. &nbsp;Díky podpoře sociální služby si našel práci a pomáhá v&nbsp;kuchyni v&nbsp;lesní mateřské škole.&nbsp;I svým vystoupením na&nbsp;<a href="https://www.facebook.com/events/1071381300200930?ref=newsfeed">konferenci</a>&nbsp;chce přispět k&nbsp;tomu, aby byli lidé jako on víc vidět a slyšet. Také proto konferenci spolu s dalšími organizátory naplánovali na tuto dobu &ndash; 3. prosince si připomínáme mezinárodní den lidí s&nbsp;postižením.&nbsp;</p>

<p>Sebeobhájci se v&nbsp;Uherském Hradišti sdružují kolem Chráněného bydlení Ulita, jež bylo často prvním místem, kde nakročili k&nbsp;samostatnosti. Podle vedoucí Ulity, sociální pracovnice Lenky Kaňovské, je zásadní, aby lidé s&nbsp;postižením vůbec dostali možnost vyzkoušet si, co sami zvládnou<em>: &bdquo;Jak podporovat lidi s postižením, aby mohli žít nezávislý život? Pro mne je odpověď jednoduchá. Necháme je žít. Necháme je žít tak, jak oni sami chtějí, a na cestě k&nbsp;samostatnosti jsme jim jen doprovodem, kdy posloucháme, co říkají, a díky tomu se jim snažíme pomáhat hledat nové cesty a otvírat dveře, které jsou často zavřené. Musíme lidi s&nbsp;postižením nechat riskovat zažít neúspěch, aby mohli najít svůj potenciál,&ldquo;</em>&nbsp;míní Kaňovská a dodává, že navzdory zažitým představám lidé s&nbsp;postižením nejsou jenom ti, kdo potřebují pomoc společnosti, ale mají i velký potenciál být přínosem.</p>

<p>Monitorování práv lidí s&nbsp;postižením je jedním z poslání veřejného ochránce práv. Právě ombudsman u nás od roku 2018 sleduje, jak Česká republika naplňuje závazky vyplývající z&nbsp;Úmluvy OSN o právech osob se zdravotním postižením.&nbsp;Zástupce ombudsmana Vít Alexander Schorm se na konferenci věnoval například tématu zaměstnávání lidí s&nbsp;postižením.&nbsp;Pokud je to možné, neměli by podle něj lidé s&nbsp;postižením pracovat na chráněném trhu práce, ale v&nbsp;běžných zaměstnáních.</p>

<p><em>&bdquo;</em><em>Vím, že právě zaměstnávání a podpora lidí s&nbsp;postižením při hledání práce a v&nbsp;práci je tématem také pro sebeobhájce. O to víc jsem rád, že spolupracují s&nbsp;ombudsmanem na doporučení pro zaměstnavatele. I v&nbsp;této oblasti hraje důležitou roli osvěta, a to nejen vůči&nbsp;lidem s&nbsp;postižením, ale i vůči zaměstnavatelům a široké veřejnosti,&ldquo;</em>&nbsp;uvedl zástupce ombudsmana a připomněl, že mnoho problémů pramení z nastavení systému, ať už jde o proces transformace sociálních služeb, jejich deinstitucionalizaci nebo vzdělávání a podporu pracovníků v&nbsp;sociálních službách. Na podobná témata upozornil minulý týden i&nbsp;<a href="https://www.ochrance.cz/aktualne/spatne_zachazeni_s_lidmi_s_postizenim_v_zarizenich_socialnich_sluzeb_ma_i_systemove_priciny_varuje_ombudsman/">ombudsman Stanislav Křeček</a>&nbsp;v&nbsp;souvislosti s&nbsp;případy špatného zacházení s&nbsp;lidmi v&nbsp;sociálních službách.</p>

<p>Podle účastníků konference je důležité o problémech systému sociálních služeb veřejně mluvit, aby lidé s&nbsp;postižením nezůstávali ve společnosti prakticky neviditelní.&nbsp;<em>&bdquo;Aby člověk s&nbsp;postižením mohl žít nezávisle, tak to v&nbsp;některých typech zařízení musí vůbec přežít. V&nbsp;poslední době se v&nbsp;médiích objevily články popisující problémy, které nesmíme přehlížet. Tyto případy, kdy někdo v&nbsp;domově pro lidi s&nbsp;postižením zemřel anebo se k&nbsp;němu zaměstnanci chovali velmi špatně, se už nesmí opakovat!&ldquo;&nbsp;</em>varoval sebeobhájce Tomáš Červený.</p>

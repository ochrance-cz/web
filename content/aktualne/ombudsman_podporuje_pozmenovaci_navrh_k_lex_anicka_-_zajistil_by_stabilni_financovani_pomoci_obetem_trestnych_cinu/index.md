---
title: Ombudsman podporuje pozměňovací návrh k „lex Anička“. Zajistil by
  stabilní financování pomoci obětem trestných činů
date: 2025-05-26T09:28:00
vystupy:
  - tz
perex: <p>Veřejný ochránce práv vyjadřuje plnou podporu pozměňovacímu návrhu
  poslanců k novele zákona o soudech a soudcích, známé jako „lex Anička“,
  který&nbsp;má zásadní význam pro zajištění stabilního financování neziskových
  organizací, jež poskytují právní, psychologickou a sociální podporu obětem
  trestných činů. Ze šetření zástupce ombudsmana vyplývá, že aktuální podpora ze
  strany Ministerstva spravedlnosti je dlouhodobě nedostatečná. Ombudsman proto
  vyzývá Poslaneckou sněmovnu, aby návrh podpořila.</p>
attachments:
  - title: Znění pozměňovacího návrhu poslanců k novele zákona o soudech a soudcích
      tzv. „lex Anička“
    file: https://www.ochrance.cz/aktualne/ombudsman_podporuje_pozmenovaci_navrh_k_lex_anicka_-_zajistil_by_stabilni_financovani_pomoci_obetem_trestnych_cinu/pozmenovaci_navrh.docx
---
<p>&nbsp;„
<i>Stát má pozitivní závazek obětem trestných činů pomáhat. Bez adekvátní podpory neziskového sektoru ale není schopen tuto pomoc zajistit</i>,“ uvedl zástupce ombudsmana Vít Alexander Schorm.&nbsp;</p>
<p>Zástupce ombudsmana upozorňuje, že zatímco zákon o obětech z roku 2013 počítal s částkou 50 milionů korun ročně, v roce 2024 byly neziskovým organizacím přiděleny dotace pouze ve výši 7,9 milionu korun. Šetření zástupce ombudsmana ukazuje, že aktuální podpora obětem trestných činů ze strany Ministerstva spravedlnosti je dlouhodobě nedostatečná a vede k omezení dostupnosti odborné pomoci zejména v některých regionech a pro specifické skupiny obětí, jako jsou děti či senioři. Pomoc neziskových organizací je tak klíčová.</p>
<p>Pozměňovací návrh poslanců Kláry Kocmanové, Taťány Malé, Barbory Urbanové, Marie Jílkové a Michala Zuny k novele zákona o soudech a soudcích mimo jiné navyšuje procento prostředků získaných z trestních řízení (z majetkových trestních sankcí), které by se přímo vyčlenilo na podporu těchto služeb.&nbsp;</p>
<p>„ 
<i>Jde o prostředky, které v&nbsp;trestním řízení hradí pachatelé trestných činů. Činí tak s&nbsp;přesvědčením, že se tyto peníze dostanou k&nbsp;obětem trestných činů. Objem těchto pachateli vyplacených peněz každoročně narůstá, zatímco na služby neziskových organizací, které obětem pomáhají, jich jde rok od roku méně</i>,“ připomněl Schorm. Část prostředků by přitom byla určena i na práci s&nbsp;pachateli trestných činů prostřednictvím projektů restorativní justice. I přes přijetí pozměňovacího návrhu by většina těchto financí nadále směřovala zpět do státního rozpočtu.&nbsp;</p>
<p>Ombudsman proto vyzývá Poslaneckou sněmovnu, aby návrh podpořila. „
<i>Tento návrh přináší systémové a spravedlivé řešení. Peníze, které zaplatili pachatelé, by měly skutečně sloužit obětem,</i>“ uvedl ombudsman Stanislav Křeček.</p>

---
title: "Translidé nemusejí rušit manželství, aby měli po dosažení věku nově získaného pohlaví nárok na důchod, rozhodl soud."
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2018/translide-nemuseji-rusit-manzelstvi-aby-meli-po-dosazeni-veku-nove-ziskaneho-pohlavi-n/"
date: 2018-08-24
perex: "<p>Požadavek zrušení manželství pro uznání důchodu je podle Soudního dvora EU diskriminační.</p>"
---

<!-- imported from the old website -->

<p>Soudní dvůr EU v červnu letošního roku projednával případ týkající se nároku na starobní důchod po změně pohlaví. Paní MB z Velké Británie se narodila v roce 1948 jako osoba mužského pohlaví. V roce 1974 vstoupila do manželského svazku se ženou a narodily se jim dvě děti. Jako žena začala paní MB žít od roku 1991 a v roce 1995 podstoupila chirurgickou změnu pohlaví. Konečné osvědčení o uznání změny pohlaví však paní MB neobdržela. Jeho vydání bylo totiž podle tehdejší britské právní úpravy podmíněno zrušením manželství. Paní MB se ale spolu se svojí manželkou rozhodly z náboženských důvodů v manželství setrvat. </p> <p>V roce 2008 požádala paní MB o státní starobní důchod, jelikož dosáhla věku 60 let. Britská právní úprava stanovuje ženám narozeným před dubnem 1950 věk odchodu do důchodu dosažením 60 let. U mužů narozených před rokem 1953 vzniká nárok na důchod dosažením věku 65 let. Žádost paní MB o důchod však tamější úřady odmítly, jelikož neměla zmiňované konečné osvědčení o uznání změny pohlaví. Podle úřadů nelze pro uznání nároku na důchod považovat paní MB za ženu a musí si tedy počkat, až dosáhne věku 65 let. Paní MB považovala rozhodnutí úřadů za diskriminační. Ustanovení, podle kterého nesmí být v manželském svazku, je podle paní MB v rozporu s unijním právem, a proto se obrátila na britské soudy.</p> <p>V současnosti se tímto případem zabývá Nejvyšší soud Spojeného království, který se s dotazem k případu obrátil na Soudní dvůr EU. Se Soudním dvorem EU konzultují národní soudy členských států EU výklad unijního práva. Nejvyšší soud Spojeného království se tak Soudního dvora EU dotázal, jestli je britská právní úprava v souladu s unijní směrnicí* zakazující v oblasti sociálního zabezpečení a starobních důchodů jakoukoli diskriminaci na základě pohlaví.</p> <p>Soudní dvůr EU konstatoval, že právní uznání změny pohlaví a institut manželství jsou sice v pravomoci členských států, při výkonu této pravomoci ale musí státy dodržovat unijní právo, především pak zásadu nediskriminace. Soudní dvůr EU uvedl, že podmínka zrušení manželství pro získání nároku na starobní důchod se uplatňuje pouze na osoby se změněným pohlavím. Podle Soudního dvora je tak britská právní úprava vůči těmto osobám diskriminační, jelikož s nimi zachází méně příznivě než se sezdanými osobami mající stejné pohlaví jako při narození. Podmínka zrušení manželství k získání nároku na starobní důchod tak podle Soudního dvora představuje přímou diskriminaci na základě pohlaví a je tudíž v rozporu se zmiňovanou unijní směrnicí.</p> <p>O tomto případu bude dále rozhodovat Nejvyšší soud Spojeného království. Výše uvedené rozhodnutí Soudního dvora je však závazné pro soudy všech členských států EU, které se jím v podobných případech musí řídit.</p> <p>Situace ve Velké Británii se mezitím změnila. Od roku 2004 se konečné osvědčení o uznání nového pohlaví vydává na základě souhlasu manžela či manželky každému žadateli či žadatelce. Od roku 2014 jsou rovněž umožněny sňatky osob stejného pohlaví.</p> <p><span style="font-size: 12.8px;">Informace k případu zde</span></p> <p><a href="https://www.theguardian.com/society/2018/jun/26/uk-wrong-to-deny-transgender-woman-pension-at-60-court-rules" target="_blank">https://www.theguardian.com/society/2018/jun/26/uk-wrong-to-deny-transgender-woman-pension-at-60-court-rules</a></p><p>  </p><p><i>* Směrnice Rady 79/7/EHS o postupném zavedení zásady rovného zacházení pro muže a ženy v oblasti sociálního zabezpečení</i></p>

---
title: V domovech pro seniory a v domovech se zvláštním režimem jsou klienti
  omezováni nezákonně
date: 2021-05-03T10:13:51.102Z
vystupy:
  - tz
perex: >
  V domovech pro seniory a v domovech se zvláštním režimem stále trvá zákaz
  vycházení pro klienty, a to již nepřiměřené dlouhou dobu. Zástupkyně
  ombudsmana Monika Šimůnková se proto v této věci obrátila na ministra
  zdravotnictví, protože nelze akceptovat, aby byli tito lidé omezováni ve svých
  základních právech.
---
Mimořádné opatření Ministerstva zdravotnictví aktuálně stanoví pro klienty domovů se zvláštním režimem a domovů pro seniory možnost opustit zařízení pouze za podmínky absolvování dvou antigenních testů a následné několikadenní izolace klienta. Tento stav, kdy se klienti zařízení mohou reálně dostat ven maximálně jednou za 6–7 dní, přitom trvá již několik měsíců. Jediná výjimka se týká očkovaných klientů, přičemž ne všichni byli očkováni a někteří z klientů kvůli svému zdravotnímu stavu ani nebudou moci být očkováni.

“Na rozdíl od zbytku populace jsou tito lidé stále zásadním způsobem omezováni na svých základních právech – právu na osobní svobodu a právu na soukromý a rodinný život. Jsem toho názoru, že po skončení nouzového stavu již není možné, aby toto omezení nadále pokračovalo. Ministerstvo zdravotnictví nemůže na základě pandemického zákona takto zásadně omezit svobodu pohybu klientů těchto zařízení a jeho opatření tudíž shledávám jako nezákonné. Adresovala jsem proto ministru zdravotnictví své Doporučení, ve kterém ho žádám o zrušení tohoto omezujícího ustanovení, a to bez zbytečného odkladu," říká k případu zástupkyně ombudsmana. 

#### \
[Doporučení zástupkyně ombudsmana k omezování vycházení klientů v pobytových zařízeních sociálních služeb](https://www.ochrance.cz/uploads-import/ESO/doporu%C4%8Den%C3%AD_z%C3%A1kaz_vych%C3%A1zen%C3%AD_final_15_2021_final_27_04.pdf) - PDF.

[](https://www.ochrance.cz/uploads-import/ESO/doporu%C4%8Den%C3%AD_z%C3%A1kaz_vych%C3%A1zen%C3%AD_final_15_2021_final_27_04.pdf)
---
title: Mladík utíkal před domácím násilím, zastání našel u dětského ombudsmana.
  S novým školním rokem očekává nárůst podnětů
date: 2025-09-01T08:29:00
vystupy:
  - tz
perex: <p>Dospívající chlapec utekl od mámy a otčíma k babičce, protože ho otčím
  bil. Oznámil to na OSPOD i policii. Pomoci se mu ale nedostalo. Přišel si tak
  pro radu za dětským ombudsmanem. Ten mu vysvětlil, jak může ve své situaci
  postupovat, a obrátil se i na OSPOD. Dalších 228 případů řešil dětský
  ombudsman za dva měsíce svého fungování. Se začátkem školního roku očekává
  nárůst podnětů zejména z&nbsp;oblasti školství.</p>
attachments:
  - title: Leták pro děti Dětský ombudsman – Jak ti pomůže
    file: https://www.ochrance.cz/aktualne/uz_zacatkem_prazdnin_zacne_detsky_ombudsman_pracovat_po_boku_sveho_starsiho_sourozence_zatim_v_zastoupeni/detsky_ombudsman_letak_pro_deti.pdf
  - file: https://www.ochrance.cz/letaky/detsky-ombudsman/detsky-ombudsman.pdf
    title: "Leták Dětský ombudsman aneb ochránce práv dětí: co dělá a co ne?"
  - title: "Leták Dětský ombudsman: pomáhá i jinak (zvláštní oprávnění)"
    file: https://www.ochrance.cz/letaky/detsky-ombudsman-zvlastni-opravneni/detsky-ombudsman-zvlastni-opravneni.pdf
---
<p>
<i>„Musím pochválit čerstvě sedmnáctiletého chlapce, že se dokázal sám obrátit na všechna místa, která byla vhodná. Mrzí mě, že se mu ani přesto ihned nedostalo potřebné pomoci</i>,“ uvedl zástupce ombudsmana a dětského ombudsmana Vít Alexander Schorm k&nbsp;situaci, že policie mladíka odbyla s&nbsp;tím, že nic dělat nebude. Prodleva nastala i u OSPOD. Případ si totiž mezi sebou předávala dvě pracoviště a v&nbsp;době dovolených to neproběhlo nejrychleji.</p>
<p>Dospívající Patrik* to nevzdal a po neúspěších přišel osobně pro radu také k&nbsp;dětskému ombudsmanovi. „
<i>Poradili jsme mu, jak může dál postupovat. Poučili jsme ho, na co vše má právo. Například jsme mu vysvětlili, co může dělat on nebo babička, která se o něj začala starat, aby se nedostali do finanční nouze</i>,“ vyjmenoval Schorm.&nbsp;</p>
<p>Právníci z&nbsp;týmu, který se věnuje ochraně práv dětí, se obrátili také na OSPOD. Usilovali o to, aby se věci daly do pohybu. Patrikovi nabídli, že jeho podání postoupí policii, která ho neměla odmítnout. To nevyužil. Po poučení se rozhodl, že na policii půjde znovu sám, ale nenechá se již odbýt.</p>
<p>Dětský ombudsman za dva měsíce svého fungování obdržel více než 220 podnětů. Nejčastěji řešil problémy v&nbsp;rodinách nebo s příspěvkem na péči pro děti. Zabýval se také průtahy v soudních řízeních ve věci dětí, dostupností škol a sociálních služeb pro děti, procesem udělování pobytových oprávnění dětem s cizí státní příslušností či nejrůznějšími problémy v oblasti zdravotnictví. Posuzoval již také několik žádostí o vstup do různých soudních řízení a navštívil dvě zařízení pro děti.</p>
<p>Dětskému ombudsmanovi se v létě množily podněty z&nbsp;oblasti školství. Jeden řešil také Patrik. Chtěl přestoupit na jinou školu blíže bydlišti babičky. S&nbsp;tím ale musí souhlasit matka, která se bránila. „
<i>Nahradit souhlas matky nemůžeme, ale chlapce jsme poučili, co může dělat. Požádali jsme také OSPOD, aby mu s&nbsp;tím pomohl,</i>“ vysvětlil Schorm. Se začátkem školního roku očekává dětský ombudsman nárůst stížností na školy.</p>
<p>Instituce dětského ombudsmana začala v&nbsp;Česku fungovat 1. července 2025. Česká republika zřízením splatila svůj závazek vůči dětem jako jedna z posledních zemí Evropy. Dětský ombudsman je součástí brněnské Kanceláře veřejného ochránce práv a ochránce práv dětí. Má za úkol prověřovat postupy úřadů, ale i dalších institucí, jejichž činnost se dotýká práv konkrétního dítěte. Jeho posláním je také mapovat a prosazovat práva dětí podle Úmluvy o&nbsp;právech dítěte a mezinárodních smluv.&nbsp;Na starost má i osvětu a ochranu zájmů dětí ve&nbsp;vybraných soudních řízeních.&nbsp;</p>
<p>*
<i>jméno je fiktivní</i></p>
<blockquote>
<p>
<strong>Jak kontaktovat dětského ombudsmana?</strong></p>
<ul>
<li>Napsat na e-mail&nbsp;
<a href="mailto:podatelna@ochrance.cz">podatelna@ochrance.cz</a> (určen pro dospělé)</li>
<li>Napsat na e-mail&nbsp;
<a href="mailto:deti@ochrance.cz">deti@ochrance.cz</a> (určen pro děti)</li>
<li>Využít portál&nbsp;
<a href="https://portal.ochrance.cz/Default/Show?ReturnUrl=%2f">portal.ochrance.cz</a> nebo ve 
<a href="https://portal.ochrance.cz/Submissions/AddChild">verzi pro děti</a></li>
<li>Zavolat v pracovní dny vždy od&nbsp;8:00 do&nbsp;16:00 na telefonní linku&nbsp;542&nbsp;542&nbsp;888.</li>
<li>Přijít osobně v pondělí a ve středu od 8:00 do 16:00 na Údolní 39 v&nbsp;Brně.</li></ul></blockquote>

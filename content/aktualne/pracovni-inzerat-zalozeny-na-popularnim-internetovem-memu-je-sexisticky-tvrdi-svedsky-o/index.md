---
title: "Pracovní inzerát založený na populárním internetovém memu je sexistický, tvrdí švédský ombudsman pro reklamu"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2018/pracovni-inzerat-zalozeny-na-popularnim-internetovem-memu-je-sexisticky-tvrdi-svedsky-o/"
date: 2018-11-08
perex: "<p>Švédská firma využila internetový mem „Distracted boyfriend“ v nabídce zaměstnání, úřad ombudsmana inzerát označil za nevhodný a sexistický.</p>"
---

<!-- imported from the old website -->

<p>Švédský úřad ombudsmana pro reklamu (Reklamombudsmannen) označil inzerci nabídky zaměstnání tamního internetového poskytovatele Bahnhof za sexistickou. Firma v rámci inzerce využila populární internetový mem „Distracted boyfriend“. Mem je založený na fotografii muže, který se v přítomnosti své přítelkyně otáčí za jinou ženou a obdivně ji pozoruje. Přítelkyně ho při tom sleduje a tváří se pohoršeně. Mem se poprvé objevil v roce 2017 a od té doby se stal jedním z nejvíce sdílených memů, který je hojně užíván jako komentář k dění v pop kultuře.</p> <p>Firma Bahnhof využila popularity memu a fotografii použila v náborovém inzerátu v podobě, ve které muže označila jako „vy“, jeho přítelkyni „vaše současné zaměstnání“ a druhou ženu jako „Bahnhof“. Po uveřejnění memu se na internetu objevily hlasy kritizující reklamu. </p> <p>Na základě stížností se inzerátem zabýval úřad ombudsmana pro reklamu. Úřad posoudil vhodnost inzerce a dospěl k názoru, že je uvedený inzerát sexistický. Podle úřadu mem objektivizuje ženy tím, že je prezentuje jako „zaměstnání“, které lze změnit. Muž se v memu odvrací od své přítelkyně, aby se díval na atraktivní ženu, což podle úřadu vytváří dojem, že muž svoje partnerky může měnit způsobem, jakým mění svoje zaměstnání. Ženy jsou tak zobrazeny jako vyměnitelné věci, zatímco muž jako nezávislé individuum. Vedle toho je muž prezentován jako někdo, kdo vidí ženy jako pouhé objekty k výměně. Inzerce je tak postavena na stereotypních rolích, které jsou ponižující nejen pro ženy, ale i pro muže. Úřad dále poukázal na to, že užitím tohoto memu se firma ani nesnaží zaujmout ženy jako potenciální uchazečky o zaměstnání a cílí pouze na muže. </p> <p>Firmě Bahnhof však za sexistickou reklamu nehrozí žádná pokuta. Švédský ombudsman pro reklamu je samoregulačním orgánem, který sice může posuzovat vhodnost reklam, nicméně nemůže udělit žádné sankce. Firma Bahnhof v tomto případě veškerou kritiku odmítla a uvedla, že byl mem zamýšlen pouze jako vtip.</p> <p>Více informací zde:</p> <a href="https://www.theguardian.com/world/2018/sep/26/distracted-boyfriend-meme-sexist-swedish-advertising" target="_blank">https://www.theguardian.com/world/2018/sep/26/distracted-boyfriend-meme-sexist-swedish-advertising</a>

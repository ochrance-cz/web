---
title: "Zdravotní pojištění na pomezí dvou států"
vystupy:
  - tz
oldUrl: "/aktualne/tiskove-zpravy-2020/zdravotni-pojisteni-na-pomezi-dvou-statu"
date: 2020-10-21
perex: "<p>Zástupkyně ombudsmana Monika Šimůnková se zabývala případem ženy, jež si platila pojištění jako samoplátce. Jednoho dne jí pojišťovna platby vrátila a oznámila, že dluží za poskytnuté zdravotní služby za sebe a svou dceru téměř 100 tisíc korun. Tak se začal odvíjet dvouletý absurdní příběh, který se podařilo dovést ke šťastnému konci. Manžel české občanky je totiž Ital a pobírá italský důchod. V obdobích, kdy žena neměla žádný příjem, se na ni a její nezletilou dceru v souladu s koordinačními nařízeními EU vztahovalo italské zdravotní pojištění a žena tedy neměla platit pojištění v České republice. Italská pojišťovna však nekomunikovala a žena i její dcera se ocitly v pasti. </p>"
---

<!-- imported from the old website -->

<p>„Na konci roku 2017 česká zdravotní pojišťovna v České republice zjistila, že měly být ženy v některých obdobích pojištěny v Itálii. Pojišťovna proto vrátila uhrazené pojištění a požadovala uhrazení poskytnutých služeb. Ty měly být uhrazeny z italského pojištění, nicméně právě italská strana ani po mnoha urgencích nijak nereagovala a pojištění tak nepotvrdila,“ vysvětluje zástupkyně ombudsmana Monika Šimůnková. </p><p>Pro účely zdravotního pojištění podléhá člověk právním předpisům pouze jednoho členského státu. Důchodce a jeho nezaopatřený rodinný příslušník mají být zdravotně pojištěni v tom členském státě EU, kde důchodce pobírá důchod. Důchodcem byl v tomto případě ženin manžel, který je Ital a pobíral tam italský důchod. </p><p>V komplikovaném případu jsme se obrátili na Evropskou komisi s žádostí o stanovisko. Ta poukázala na zásadu, že každý člověk podléhá právním předpisům pouze jednoho státu. Tato zásada má zabránit souběžnému uplatňování právních předpisů několika států na danou situaci a komplikacím, které kvůli tomu mohou nastat. Stejně tak by se žádná osoba neměla ocitnout v situaci, kdy se na ni nebudou vztahovat žádné právní předpisy. Aby se zabránilo situacím, kdy určitá osoba nemá žádné zdravotní pojištění, má zásadní význam vzájemný kontakt mezi vnitrostátními institucemi sociálního zabezpečení v různých členských státech. V návaznosti na to jsme se obrátili na Ministerstvo zdravotnictví ČR a jeho zaměstnanci kontaktovali zástupce italské strany. Ani tato snaha o kontaktování nebyla úspěšná.</p><p>„V tomto případě byl přístup české zdravotní pojišťovny v pořádku. Jednala podle koordinačních nařízení a po celé dva roky vyvíjela snahu spojit se s italskou stranou. Neutuchající úsilí bylo korunováno úspěchem, kdy italská pojišťovna nakonec potvrdila pojištění a zdravotní péči za dané období uhradí. Jsem ráda, že bylo právu učiněno za dost a nám se podařilo pomoci oběma ženám,“ uzavírá zástupkyně ombudsmana. </p><h5>A jak je to tedy s pojištěním v EU?</h5><p>Občan Evropské unie je v Česku pojištěn, pokud vykonává v ČR výdělečnou činnost nebo mu ČR vyplácí důchod. Dále je pojištěn i jeho ekonomicky neaktivní rodinný příslušník. </p>Bližší informace k čerpání zdravotní péče v EU vám poskytne Kancelář zdravotního pojištění<a href="https://www.kancelarzp.cz/cs" target="_blank"> https://www.kancelarzp.cz/cs</a>

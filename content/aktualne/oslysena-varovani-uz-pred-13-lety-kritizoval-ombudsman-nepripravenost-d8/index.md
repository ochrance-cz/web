---
title: "Oslyšená varování: Už před 13 lety kritizoval ombudsman nepřipravenost D8"
tags:
  - Tisková zpráva
oldUrl: "/aktualne/tiskove-zpravy-2016/oslysena-varovani-uz-pred-13-lety-kritizoval-ombudsman-nepripravenost-d8"
date: 2016-10-24
perex: "<p>Média v posledních dnech opět upozorňují na nedostatky stále nedokončené dálnice D8. Touto stavbou se už v roce 2003 zabýval ombudsman Otakar Motejl a kritizoval nedodržení zákonných postupů při přípravě záměru stavby D8 v úseku Lovosice – Řehlovice, vedoucí přes Chráněnou krajinnou oblast České středohoří. </p>"
---

<!-- imported from the old website -->

<p><i>„Fakt, že dálnice prochází chráněnou krajinnou oblastí, je v České republice bezprecedentní záležitostí, takže tím spíš bylo na místě očekávat zvlášť pečlivý postup všech zainteresovaných úřadů. Opak byl ale pravdou a ochránce shledal pochybení v postupech úřadů při výběru vhodné trasy v rámci posouzení vlivu záměru na životní prostředí dle zákona EIA. Kupříkladu tak nedošlo k důslednému vyhodnocení projektu i s ohledem na geologii území, v němž jsou evidována sesuvná místa,“</i> poukazuje zástupce veřejné ochránkyně práv Stanislav Křeček na šetření, které ombudsman Otakar Motejl vedl v roce 2003. Ačkoli šetřené úřady nedostatky přípravných procedur připustily, účinnou nápravu odmítly s odůvodněním, že výstavbu dálnice D8 již nelze oddalovat novými požadavky ohledně její podoby (v té době vládlo přesvědčení, že úplná dostavba D8 je záležitostí jednotek let).</p> <p>Podle poznatků veřejného ochránce práv se při začlenění obdobných rizikových projektů do území projeví každá nedůslednost při přípravě záměru. Mělo by proto být úkolem nezávislé státní správy, aby s využitím právních nástrojů, jimiž disponuje, veškeré skutečnosti vážící se k takové investici rozkryla, a zajistila objektivní posouzení, včetně komplexního zhodnocení zásahu do všech složek životního prostředí a možností eliminace těchto dopadů. Nedodržení zákonných postupů už při přípravě záměru s sebou totiž nese nutnost řešit problémy ex post, kdy již mnohé souvislosti není možno objektivně posoudit a rozkrýt (typicky nelze zpětně posuzovat variantní umístění záměru). V případě infrastrukturních staveb je na místě především jejich pečlivá příprava, včetně důsledného dodržování právních předpisů, neboť „nevypořádané konflikty“ ve svých důsledcích následnou realizaci značně protahují a prodražují. K podobným závěrům došly opakovaně vedle veřejného ochránce práv, také soudy či Nejvyšší kontrolní úřad. </p><p> Problémy při dokončování dálnice D8 přes České středohoří názory ochránce bohužel potvrzují.</p>

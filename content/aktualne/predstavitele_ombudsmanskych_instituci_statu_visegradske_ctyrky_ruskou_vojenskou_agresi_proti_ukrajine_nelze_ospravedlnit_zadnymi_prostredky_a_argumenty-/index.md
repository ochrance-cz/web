---
title: "Představitelé ombudsmanských institucí států Visegrádské čtyřky: „Ruskou
  vojenskou agresi proti Ukrajině nelze ospravedlnit žádnými prostředky a
  argumenty.“"
date: 2022-03-14T16:22:04.431Z
vystupy:
  - tz
perex: >
  <p>Ombudsmani z Česka, Maďarska a Polska spolu se slovenskou ombudsmankou ve
  společném prohlášení odsoudili ruský vojenský útok na Ukrajinu. Ruské vojenské
  akce podle nich představují hrubé a bezprecedentní porušení mezinárodního
  práva a útok na hodnoty demokratické a civilizované společnosti.</p>
attachments:
  - file: https://www.ochrance.cz/aktualne/predstavitele_ombudsmanskych_instituci_statu_visegradske_ctyrky_ruskou_vojenskou_agresi_proti_ukrajine_nelze_ospravedlnit_zadnymi_prostredky_a_argumenty-/v4-ombudsmen-joint-statement.pdf
    title: Společné prohlášení ombudsmanů států V4
---
<p>Ve společném prohlášení ombudsmani upozorňují, že právě země Visegrádské čtyřky patří a s největší pravděpodobností budou patřit mezi státy, které přijmou obrovské množství uprchlíků z Ukrajiny. <em>&bdquo;Jako ombudsmani těchto států se domníváme, že je naší právní i morální povinností poskytnout účinnou a včasnou podporu a pomoc ukrajinským občanům a všem lidem prchajícím z válkou zmítané Ukrajiny na naše území, se zvláštním zřetelem na nejzranitelnější skupiny osob, jako jsou děti, starší osoby, osoby se zdravotním postižením nebo těhotné ženy,&ldquo;</em> uvádějí v&nbsp;prohlášení.</p>

<p>Podle ombudsmana Stanislava Křečka jsou v&nbsp;současné době jednotný postoj a postup států Visegrádské čtyřky obzvlášť důležité: <em>&bdquo;Toto společné prohlášení ombudsmanů vnímám jako příspěvek k&nbsp;posilování spolupráce států V4, o kterém mluvil například i premiér Petr Fiala po setkání předsedů vlád zemí Visegrádské čtyřky minulý týden. Právě naše státy jsou první, kam lidé zasažení válkou na Ukrajině míří. A my jim musíme v&nbsp;jejich těžké situaci pomáhat,</em>&ldquo; říká český ombudsman.</p>

<p>Ombudsmani V4 také odsoudili všechny ruské vojenské akce namířené proti civilistům a civilním objektům i jakákoli jiná porušení mezinárodního humanitárního práva. Vítají proto předběžné opatření Evropského soudu pro lidská práva. V něm žádá vládu Ruska, aby se zdržela vojenských útoků proti civilistům a civilním objektům, včetně obytných prostor, vozidel záchranné služby a dalších zvláště chráněných civilních objektů, jako jsou školy a nemocnice, a aby okamžitě zajistila bezpečnost zdravotnických zařízení, personálu a vozidel záchranné služby na území, které je napadeno nebo obléháno ruskými vojsky.</p>

<p><em>&bdquo;Upřímně si přejeme a doufáme, že ozbrojený konflikt bude co nejdříve ukončen diplomatickým úsilím a bez dalšího zbytečného krveprolití,&ldquo; </em>shodli se představitelé ombudsmanských institucí států Visegrádské čtyřky.</p>

<p>&nbsp;</p>

<h3><a href="https://www.ochrance.cz/aktualne/predstavitele_ombudsmanskych_instituci_statu_visegradske_ctyrky_ruskou_vojenskou_agresi_proti_ukrajine_nelze_ospravedlnit_zadnymi_prostredky_a_argumenty-/v4-ombudsmen-joint-statement.pdf">Společné prohlášení ombudsmanů států V4</a></h3>

---
title: Ombudsmani z Česka, Maďarska a Polska ve společném prohlášení apelují na
  zachovávání kontinuity národních ombudsmanských institucí s ohledem na jejich
  nezastupitelnou roli v právním státě
date: 2022-10-21T13:03:16.231Z
vystupy:
  - tz
perex: >
  <p>Trojice ombudsmanů ze zemí Visegrádské čtyřky v&nbsp;závěru setkání
  v&nbsp;Kroměříži zdůraznila význam aktivního vztahu státu a ombudsmanských
  institucí. Důležitost ombudsmanského poslání se podle nich zvlášť jasně
  ukazuje v&nbsp;době společenských změn, jaké přinesla epidemie covidu i válka
  na Ukrajině.</p>
attachments:
  - title: Společné prohlášení ombudsmanů států V4 (ENG)
    file: https://www.ochrance.cz/aktualne/ombudsmani_z_ceska_madarska_a_polska_ve_spolecnem_prohlaseni_apeluji_na_zachovavani_kontinuity_narodnich_ombudsmanskych_instituci_s_ohledem_na_jejich_nezastupitelnou_roli_v_pravnim_state/joint_statement_v4_kromeriz_2022.pdf
---
<p><em>&bdquo;Vyzýváme národní vlády a parlamenty, aby zajistily, že ochrana lidských práv nebude na národní úrovni v žádném případě omezena nebo ohrožena. To mimo jiné zahrnuje zajištění kontinuity úřadu veřejného ochránce práv,&ldquo;</em> uvedli ombudsmani v&nbsp;narážce na situaci Slovenska, které již dlouhé měsíce veřejného ochránce práv nemá. Slovenský úřad na letošním setkání ombudsmanských institucí států V4 reprezentoval Generální ředitel sekce ochrany základních práv a svobod Tomáš Čitbaj.</p>

<p><em>&quot;Mandát veřejné ochránkyně práv Márie Patakyové skončil krátce po vojenské invazi Ruska na Ukrajinu a parlament dodnes nezvolil jejího nástupce či nástupkyni. To instituci znemožnilo fungovat déle než půl roku. V březnu zahájila Maria Patakyová z vlastní iniciativy řízení s cílem přezkoumat, jak stát zachází s uprchlíky z Ukrajiny. Vzhledem k neobsazení funkce ombudsmana se činnost naší instituce omezovala na shromažďování informací a sledování situace, bez možnosti navrhovat opatření a vydávat doporučení příslušným orgánům,&quot; </em>shrnul dopady dlouhého bezvládí ve slovenské Kanceláři veřejného ochránce práv Tomáš Čitbaj.</p>

<p>V&nbsp;České republice zajišťuje kontinuitu úřadu ombudsmana přímo&nbsp;zákon o veřejném ochránci práv. Odcházející představitelé zde zůstávají ve funkci i po skončení mandátu až do příchodu svého nástupce. Na Slovensku zůstává po odchodu ombudsmana do zvolení nového představitele jeho post neobsazený.&nbsp;</p>

<p><em>&bdquo;Ombudsmanské instituce vždy hrály důležitou roli při zajišťování principu brzd a vyvažování v právním státě založeném na vládě práva a dodržování lidských práv. Tyto instituce jsou mostem mezi státem a společností, orgány veřejné moci a jednotlivci. Význam jejich poslání vždy rostl s mírou polarizace společnosti,&ldquo;</em> shodli se ombudsmani ve společném prohlášení.</p>

---
title: "Obyvatelé Libereckého kraje se mohou setkat s ochránkyní"
oldUrl: "src/www.ochrance.cz/aktualne/tiskove-zpravy-2015/obyvatele-libereckeho-kraje-se-mohou-setkat-s-ochrankyni-1"
date: 2015-05-07
perex: "<p>Obyvatelé Libereckého kraje mají ve čtvrtek 21. května možnost setkat se s veřejnou ochránkyní práv Annou Šabatovou. V rámci akce „Zajímáte nás“ se dozví víc o působnosti a pravomoci ochránkyně a mohou jí předat podnět k šetření.</p>"
---

<!-- imported from the old website -->

<p>Návštěvou v Libereckém kraji chce ochránkyně povzbudit lidi v řešení jejich problémů, poučit je o jejich právech a vysvětlit jim, jak jim může pomoci. Součástí návštěvy v Libereckém kraji je i setkání se zástupci úřadů, vzdělávací program pro studenty nebo prohlídka zařízení pro seniory. </p><p>Návštěvu kraje zahájí ochránkyně dopoledne <strong>v Domově důchodců Český Dub</strong>. Seznámí se s fungováním zařízení, podmínkami, v nichž klienti pobývají a hovořit bude i s personálem.</p><p><strong>V 11:00 h ochránkyně osobně otevře dočasný informační stánek na Krajském úřadě v Liberci</strong>. Kdokoli má zájem probrat svůj problém či podat podnět ochránkyni, může sem <strong>až do 15:30 h</strong> přijít. <strong>Právníci Kanceláře veřejného ochránce práv budou přijímat stížnosti na úřady či na diskriminaci</strong>, vysvětlovat působnost a pravomoci ochránkyně, průběh šetření i to, jak může ochránkyně v konkrétních případech pomoci.</p><p>Návštěvy v regionu využije ochránkyně i pro setkání se zástupci kraje a obcí. Hovořit s nimi bude rovněž o své působnosti, ale také o některých problémech, s nimiž se na ni lidé z Libereckého kraje obracejí. V neformální diskuzi se pak ochránkyně na oplátku seznámí s názory úřadů a potížemi, které řeší.</p><p>Souběžně s těmito akcemi je na dopoledne připraven i speciální výukový program pro studenty vybrané střední školy. Hra s divadelními prvky a workshop vtáhnou studenty do diskuze, v níž se seznámí se svými právy, budou diskutovat o toleranci k odlišnosti a o občanské odpovědnosti. Dozví se, s čím a jak se mohou na ochránkyni obracet, jaká je její působnost.</p><p>Závěr návštěvy ochránkyně v regionu bude patřit setkání s občany. <strong>V Krajské vědecké knihovně v Liberci se od 17:00 h</strong> koná interaktivní komponovaný pořad, jehož hlavním tématem je sociální péče o stárnoucí rodiče a s tím spojené problémy. Uvede ho hraná divadelní scénka, do níž mohou diváci zasahovat a radit jednotlivým aktérům, jak by měli postupovat.  V následné diskuzi s veřejnou ochránkyní práv a jejími právníky se pak dozví, jak řešit takové životní situace, jako jsou problémy v zaměstnání, evidence na úřadu práce, vyřizování sociálních dávek, zajištění sociálních služeb, diskriminace v zaměstnání apod. Vstup na večerní setkání je volný.</p><p></p><p>Osvětová setkání &quot;Zajímáte nás&quot; se konají v rámci projektu Společně k dobré správě financovaného z prostředků Evropského sociálního fondu prostřednictvím Operačního programu Lidské zdroje a zaměstnanost a státního rozpočtu ČR.</p><p><img src="https://www.ochrance.cz/uploads/RTEmagicC_esf_eu_04.jpg.jpg" height="67" width="622" alt="" /></p>

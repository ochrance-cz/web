---
title: Ministerstvo nestíhá vyřizovat žádosti o české občanství. Zástupce
  ombudsmana Schorm s ministrem Rakušanem hledají řešení
date: 2025-08-26T08:12:00
vystupy:
  - tz
perex: <p>Cizincům žádajícím o české občanství Ministerstvo vnitra často
  nezvládne odpovědět v zákonem dané lhůtě. Na vině je především rostoucí počet
  žádostí a trvalý nedostatek úředníků. Přestože ministerstvo jejich počet
  navýšilo, stále to nestačí. Přibývají tak další případy, kdy cizinci čekají na
  vyjádření úřadu i&nbsp;osmnáct měsíců namísto předepsaných šesti. Lidé
  v&nbsp;podobné situaci opakovaně žádají o&nbsp;pomoc Kancelář ombudsmana a
  dětského ombudsmana. Jednotlivé případy se ve spolupráci s&nbsp;ministerstvem
  daří řešit. Zároveň ale zástupce ombudsmana Vít Alexander Schorm pokládá za
  důležité nalézt cesty, jak průtahy odstranit systematicky. O věci jednal
  s&nbsp;ministrem vnitra Vítem Rakušanem.</p>
attachments:
  - title: "Udělení státního občanství ČR – zpráva o šetření 2023  "
    file: https://eso.ochrance.cz/Nalezene/Edit/12450
  - title: Udělení státního občanství ČR – zpráva o šetření 2025
    file: https://eso.ochrance.cz/Nalezene/Edit/14012
---
<p>Muž ukrajinské národnosti žije v&nbsp;Česku už přes 30 let. V&nbsp;březnu 2024 podal na Ministerstvo vnitra žádost o udělení občanství. Přestože ministerstvo o ní musí rozhodnout&nbsp;ve lhůtě 180 dní, ani po roce muž stále nevěděl, na čem je. Požádal tedy o urychlení řízení. Ovšem bez výsledku.&nbsp;</p>
<p>Tak vypadal 
<a href="https://eso.ochrance.cz/Nalezene/Edit/13856">jeden z&nbsp;řady 18 podobných podnětů</a>, které letos Kancelář ombudsmana a dětského ombudsmana řešila. Ministerstvo vnitra po našem upozornění na průtahy žádost urychleně vyřídilo a&nbsp;muž se v&nbsp;červnu 2025 stal občanem České republiky.</p>
<p>Od roku 2023, kdy zástupce ombudsmana řízení o udělování státního občanství cíleně sleduje, dochází k trvalému nárůstu žádostí. Už tenkrát trend jednoznačně naznačoval, že situace se v&nbsp;brzké době nezlepší. Vít Alexander Schorm proto začal jednat s&nbsp;ministrem vnitra Vítem Rakušanem o tom, jak časové prodlevy řešit. Ministerstvo již tehdy přistoupilo k navýšení personálních sil.&nbsp;</p>
<p>Množství žádostí však roste i nadále. Podle Ministerstva vnitra je důvodem zejména stále se zvyšující počet cizinců s povoleným trvalým&nbsp;pobytem na území České republiky. S&nbsp;tím je spojen i&nbsp;nárůst žadatelů o udělení státního občanství. A tak i přes snahu ministerstva průtahy ve vyřizování žádostí trvají.</p>
<figure class="image">
<img src="https://www.ochrance.cz/aktualne/ministerstvo_nestiha_vyrizovat_zadosti_o_ceske_obcanstvi-_zastupce_ombudsmana_schorm_s_ministrem_rakusanem_hledaji_reseni/tz_tabulka_pocty_zadosti_a_delka_rizeni.jpg" alt="V tabulce jsou následující údaje: Nezpracované žádosti o udělení státního občanství k 1. 5. 2023 (celkový počet je 5 237). Nezpracované žádosti o udělení státního občanství k 31. 1. 2025 (celkový počet byl 8 898). Průměrná délka řízení o státním občanství, údaj z roku 2023 (délka byla 12–16 měsíců). Aktuální průměrná délka řízení o státním občanství (délka je15–18 měsíců). Údaje poskytlo Ministerstvo vnitra)."></figure>
<p>Zástupce ombudsmana proto před časem opět zahájil jednání s&nbsp;Ministerstvem vnitra. To přistoupilo k&nbsp;několika změnám. 
<i>„Ministerstvu se podařilo přijmout nové zaměstnance, ubyla tak neobsazená služební místa. Řeší organizační změny a testuje nové technologické postupy, které by mohly zkrátit dobu nutnou na posouzení jednotlivých žádostí. Věřím, že tato opatření povedou k postupné stabilizaci situace. Další vývoj budu i&nbsp;nadále sledovat,“&nbsp;</i>vítá kroky ministerstva Vít Alexander Schorm.</p>
<p>&nbsp;</p>

---
title: Stovky dětí se speciálními vzdělávacími potřebami se neobejdou bez
  druhého pedagoga, osud tohoto podpůrného opatření je ale nejistý
date: 2024-09-03T10:59:09.745Z
vystupy:
  - tz
perex: >
  <p>Veřejný ochránce práv a jeho zástupce volají po diskuzi o připravované
  změně školského zákona. Mají výhrady především vůči navrhovanému zrušení
  jednoho z&nbsp;podpůrných opatření pro děti se speciálními vzdělávacími
  potřebami &ndash; využití dalšího pedagogického pracovníka. Toho školská
  poradenská zařízení doporučují dětem, které při vzdělávání potřebují vyšší
  míru podpory, než jim může poskytnout asistent pedagoga.</p>
attachments:
  - title: "Dopis veřejného ochránce práv ministrovi školství "
    file: https://www.ochrance.cz/aktualne/stovky_deti_se_specialnimi_vzdelavacimi_potrebami_se_neobejdou_bez_druheho_pedagoga_osud_tohoto_podpurneho_opatreni_je_ale_nejisty/31527-24_dopis_msmt_lrv.pdf
  - title: Výhrady veřejného ochránce práv ke zrušení podpůrného opatření „využití
      dalšího pedagogického pracovníka“ v návrhu novely školského zákona
    file: https://www.ochrance.cz/aktualne/stovky_deti_se_specialnimi_vzdelavacimi_potrebami_se_neobejdou_bez_druheho_pedagoga_osud_tohoto_podpurneho_opatreni_je_ale_nejisty/31527-24_priloha.pdf
---
<p>Změna se do návrhu dostala až po skončení připomínkového řízení. <em>&bdquo;Neproběhla široká odborná diskuse, a tedy ani důkladné posouzení dopadů do života dětí, jejich rodičů a škol. Změna působí jako nepřiměřený zásah do práva dětí s&nbsp;postižením na vzdělání,&ldquo;</em> říká zástupce veřejného ochránce práv Vít Alexander Schorm. Přitom se toto <a href="https://www.zakonyprolidi.cz/cs/2004-561#p16">podpůrné opatření</a> podle dat ministerstva školství využívá stále častěji.</p>

<p><img alt="dalsi_pedagog_-_pocty.png" src="https://www.ochrance.cz/aktualne/stovky_deti_se_specialnimi_vzdelavacimi_potrebami_se_neobejdou_bez_druheho_pedagoga_osud_tohoto_podpurneho_opatreni_je_ale_nejisty/dalsi_pedagog_-_pocty.png" />Jak zástupce ombudsmana dodává, <em>&bdquo;děti zjevně dostávají toto podpůrné opatření z&nbsp;dobrého důvodu. Shromáždili jsme popis řady případů konkrétních žáků, pro které je možnost mít druhého pedagoga při vzdělávání zásadní.&ldquo;</em></p>

<blockquote>
<p><strong>Další pedagog v&nbsp;praxi: příklady využití podpůrného opatření u dětí se speciálními vzdělávacími potřebami</strong></p>

<ul>
	<li>Další pedagog pracuje na plný úvazek například s páťákem s&nbsp;<a href="https://cs.wikipedia.org/wiki/Asperger%C5%AFv_syndrom">Aspergerovým syndromem</a>. Ten měl v&nbsp;minulosti problémy se zapojením do výuky i do třídního kolektivu. Jeho školní výkony významně ovlivňoval zájem o konkrétní činnost či aktivitu. Bylo velmi náročné motivovat ho k práci, která ho nezajímala. Nyní může další pedagog výuku okamžitě přizpůsobit například zvýšené únavě chlapce, může adekvátně reagovat na jeho výrazné emoční projevy či frustraci z&nbsp;neúspěchu. Využití dalšího pedagoga prospělo také zbytku třídy, kam chlapec chodí. Učitel má více prostoru na práci s&nbsp;ostatními žáky.</li>
	<li>Jiný žák nemá v&nbsp;blízkosti domova možnost chodit do školy speciálně zřízené pro děti se sluchovým postižením. Rodiče se proto domluvili na jeho zařazení do logopedické třídy v&nbsp;běžné škole. Také ostatní žáci v&nbsp;devítičlenné třídě mají speciální vzdělávací potřeby. Další pedagog, specialista na vzdělávání dětí se sluchovým postižením (surdoped), se u školáka zaměří na výuku českého jazyka jako cizího. Může také vzdělávání upravit podle možností žáka nebo používat odlišné učebnice. Zároveň ve třídě pomáhá dalšímu žákovi s&nbsp;těžkým sluchovým postižením. S&nbsp;kmenovým učitelem třídy se navzájem doplňují a domlouvají takové metody práce, aby byli žáci co nejméně odloučeni od ostatních. Spolupracují rovněž se speciálními pedagogy školy.</li>
	<li>Osmák s&nbsp;onkologickým onemocněním nemůže kvůli hrozící infekci a přetrvávajícím zdravotním problémům chodit do školy. Učitel s&nbsp;ním dvě hodiny denně pracuje doma. Výuku vede ve spolupráci s&nbsp;kmenovými pedagogy. Počítá se s tím, že po návratu chlapce do školy bude druhý pedagog pomáhat i ve třídě. Chlapec bude nadále potřebovat zvýšený individuální přístup a podle potřeby individualizovanou výuku s ohledem na svůj zdravotní stav.</li>
</ul>
</blockquote>

<p>Podle informací ze škol je možné děti využívající dalšího pedagoga rozdělit do čtyř skupin. První jsou děti s&nbsp;poruchou autistického spektra, které mají obtíže fungovat v&nbsp;třídním kolektivu. Druhá skupina jsou děti s&nbsp;logopedickými vadami, pro které není dostupná speciální škola. Asistent pedagoga v&nbsp;těchto případech nestačí.</p>

<p><em>&bdquo;Asistenti pedagoga nemohou sami učit. Proto je některým žákům se speciálními vzdělávacími potřebami doporučen přímo další pedagog &ndash; učitel. Ideálně takový, který zvládne v&nbsp;praxi použít konkrétní výukové metody odpovídající potřebám těchto žáků: dokáže upravit obsah učiva, připravit pomůcky, individuálně učivo vysvětlit a procvičit i žáky vhodně motivovat,&ldquo; </em>popsala Zuzana Žampachová, předsedkyně&nbsp;Asociace pracovníků speciálně pedagogických center.</p>

<p>Dalšího pedagoga využívají také žáci po úrazu nebo nemoci, kteří se musí vzdělávat doma. Za těmi druhý pedagog dochází na několik hodin týdně. Ani v&nbsp;jejich případě nemůže práci učitele nahradit například asistent. V&nbsp;neposlední řadě potřebují dalšího pedagoga žáci s&nbsp;těžkým kombinovaným postižením ve speciálních školách. Na jejich individuální potřeby kvůli změně financování z&nbsp;roku 2020 někdy nestačí počet asistentů, proto dítěti pomáhá druhý pedagog.</p>

<p>Po roce 2020 se víc než zdvojnásobil počet dětí<strong> </strong>se speciálními vzdělávacími potřebami, které se místo v&nbsp;běžných či speciálních třídách vzdělávají doma. Podle posledních dat MŠMT z&nbsp;roku 2023 jich bylo téměř 930. Příčinou může být právě nedostatečná možnost jejich podpory přímo ve školách. <em>&bdquo;Obávám se, že zrušení podpory v&nbsp;podobě dalšího pedagoga by dále prohloubilo vyloučení dětí se speciálními vzdělávacími potřebami ze vzdělávacího systému a také posílilo závislost jejich rodičů na&nbsp;pomoci státu. Takový nepříznivý dopad nemůžeme připustit. Proto uvítám, když o situaci těchto dětí budeme s&nbsp;ministerstvem školství dál diskutovat,&ldquo;</em> dodal zástupce ombudsmana Vít Alexander Schorm.</p>

<p>Poukázal rovněž na to, že děti se speciálními vzdělávacími potřebami mají na podpůrná opatření právo. Vyplývá to z&nbsp;mezinárodních závazků České republiky &ndash; <a href="https://www.zakonyprolidi.cz/ms/2010-10#f5512039">Úmluvy</a> o právech osob se zdravotním postižením i <a href="https://www.zakonyprolidi.cz/cs/1976-120?text=Mezin%C3%A1rodn%C3%AD+pakt+o+hospod%C3%A1%C5%99sk%C3%BDch%2C+soci%C3%A1ln%C3%ADch+a+kulturn%C3%ADch+pr%C3%A1vech#f2758676">Mezinárodního paktu</a> o hospodářských, sociálních a kulturních právech. <em>&bdquo;Změna školského zákona není podle nás řádně zdůvodněná a bez náležitého zdůvodnění nelze snižovat jednou dosaženou úroveň ochrany sociálních práv,&ldquo; </em>uzavřel zástupce ombudsmana.</p>

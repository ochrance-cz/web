---
title: Ombudsman se snaží pomoci bývalým klientům Bohemia Energy a dalších
  dodavatelů energií
date: 2021-11-04T10:11:23.828Z
vystupy:
  - tz
perex: Bývalí klienti Bohemia Energy a dalších dodavatelů energií, kteří v
  posledních měsících ukončili činnost, se obracejí i na ombudsmana. Potýkají se
  s vysokými předpisy záloh od dodavatelů poslední instance. Žádají o radu či
  pomoc a poukazují i na to, že Energetický regulační úřad (ERÚ) podle nich
  nebyl dostatečně aktivní, aby současné situaci zabránil. Ombudsman se proto
  rozhodl okolnosti a následky odchodu dodavatelů energií z trhu se zástupci ERÚ
  projednat.
---
<p>Do vztahů mezi klienty a dodavateli energií veřejný ochránce práv ze zákona zasahovat nemůže, stejně jako nemůže prošetřovat dodavatele energií, protože jde o soukromé subjekty. V&nbsp;jeho působnosti je až kontrola dohledového úřadu, tím je v tomto&nbsp;případě Energetický regulační úřad. Ombudsman proto ERÚ oslovil s&nbsp;žádostí o osobní projednání celé záležitosti. Zajímá ho především, zda úřad i s&nbsp;ohledem na vývoj trhu s&nbsp;energiemi nemohl v&nbsp;rámci svých možností zasáhnout dřív a předejít situaci, která aktuálně zasáhla téměř milion českých domácností.</p>

<p>Zároveň se ombudsman snaží individuálně stěžovatelům poradit a nasměrovat je, jak mohou situaci řešit. Zásadní je, aby co nejdříve přešli od dodavatele poslední instance k&nbsp;novému stálému dodavateli energií. Při uzavření nové smlouvy se měsíční zálohy rozpočítají do delšího období a tím i sníží.</p>

<p><em>&bdquo;Dodavatelé preferují online kontakt a to může být pro některé zákazníky komplikované. Proto je důležité, aby se lidé nebáli říci si o pomoc s&nbsp;uzavřením smluv rodině nebo i spotřebitelským organizacím. Líbí se mi přístup některých obcí nebo krajů, které se aktivně snaží svým obyvatelům s&nbsp;uzavíráním nových smluv pomoci,&ldquo; </em>uvedl ombudsman Stanislav Křeček.&nbsp;</p>

<p>Možné zastropování výše záloh u dodavatelů poslední instance je podle ombudsmana v&nbsp;tuto chvíli krok správným směrem. Problém ale podle něj řeší jen dočasně. Lidé se totiž mohou dostat do problémů později - s&nbsp;nižšími měsíčními zálohami jim při současných cenách energií hrozí vysoké nedoplatky v konečném vyúčtování.</p>

<p>Ministerstvo práce a sociálních věcí <a href="https://www.mpsv.cz/documents/20142/2061970/TZ_27_10_2021_Prohlaseni_MPSV_k_situaci_na_trhu_s_energiemi.pdf/">připustilo</a>, že lidé, kteří nebudou schopní nedoplatky z&nbsp;vyúčtování u dodavatelů poslední instance zaplatit, mohou požádat úřad práce o dávku mimořádné okamžité pomoci. To ale podle veřejného ochránce práv nestačí: <em>&bdquo;Na rozdíl od ministerstva mám za to, že by se měla mimořádná okamžitá pomoc poskytovat po zvážení individuální situace klienta také na úhradu samotných záloh u dodavatelů poslední instance, aby se lidé nedostali do dluhových pastí a exekucí,&ldquo;</em> zhodnotil ombudsman a dodal:<em> &bdquo;Aktuálně navíc dochází k plošnému nárůstu cen u všech dodavatelů energií. Proto lze očekávat, že lidé i po uzavření smlouvy se stálým dodavatelem budou platit vyšší zálohy než dřív. Na to by měla vláda reagovat.&ldquo;</em></p>

<p><strong>Přílohy:</strong>&nbsp;</p>

<p><a href="https://www.ochrance.cz/letaky/ochrana-spotrebitele/ochrana-spotrebitele.pdf">Leták &ndash; ochrana spotřebitele</a></p>

<p><a href="https://www.ochrance.cz/letaky/mop/mop.pdf">Leták &ndash; mimořádná okamžitá pomoc</a></p>

---
title: Ombudsman podpořil rozšíření milostivého léta na další dluhy u
  zdravotních pojišťoven. Vadí mu ale, že opomíjí některé dlužníky a nezahrnuje
  celé penále
date: 2024-01-16T13:41:46.576Z
vystupy:
  - tz
perex: >
  <p>Veřejný ochránce upozornil vládu i autory návrhu zákona, že považuje za
  nespravedlivé, aby příští vlna oddlužovací akce známé jako milostivé léto
  pomohla jen některým lidem a navíc jen s&nbsp;částí penále. Současný návrh se
  vztahuje jen na penále, které si zdravotní pojišťovny vymáhají samy
  v&nbsp;takzvané&nbsp; daňové exekuci. Zcela opomíjí případy lidí, kteří svůj
  dluh dobrovolně splácí. I ti, kteří se budou moci do dalšího milostivého léta
  zapojit, se pak nezbaví celého penále z&nbsp;dluhů na zdravotním pojištění,
  ale jen části. To může být pro mnohé nepříjemné překvapení.</p>
---
<p>Ombudsman zákonodárcům popsal, že s&nbsp;podobným problémem se setkali i lidé, kteří dříve využili milostivé léto I a II u soudních exekutorů. Jedním z&nbsp;nich byl i muž z&nbsp;jižní Moravy, který ve stížnosti ombudsmanovi shrnul, že po zaplacení necelých 300.000 korun dluhu na zdravotním pojištění, ho soudní exekutor osvobodil od penále vymáhaného v exekuci. Stěžovatel tak předpokládal, že díky milostivému létu se veškerých dluhů vůči pojišťovně zbavil. Po čase ale pojišťovna chtěla od muže zaplatit penále dalších přibližně 160.000 korun.</p>

<p>Veřejný ochránce práv stěžovateli vysvětlil, jak k&nbsp;takové situaci mohlo dojít. Zdravotní pojišťovny nepředepisují penále naráz, ale postupně až do&nbsp;úplného uhrazení pojistného. Postupně pak také přistupují k&nbsp;jeho vymáhání. Soudní exekutor tedy vymáhal spolu s&nbsp;dluhem jen část penále. A proto mu také jen tuto část penále soudní exekutor odpustil v&nbsp;rámci milostivého léta. Na zbytek penále, který nebyl součástí původní exekuce, se dluhová amnestie milostivého léta nevztahovala. Na to však dříve dlužníky nikdo neupozornil. Ombudsman se proto nyní zasazuje o nápravu těchto případů.</p>

<p>Vládě a poslancům navrhl, aby v&nbsp;rámci připravovaného milostivého léta mohli o odpuštění penále žádat i lidé v&nbsp;podobné situaci jako stěžovatel<em>: &bdquo;Zákon by měl podle mne umožnit, aby lidé dosáhli také na odpuštění penále souvisejícího<strong> </strong><strong>s&nbsp;pojistným, které už dříve zaplatili v&nbsp;rámci milostivého léta I a&nbsp;II,&ldquo;</strong></em><strong> uvedl ombudsman Stanislav Křeček.</strong><strong>&nbsp; </strong></p>

<p>S&nbsp;tím, že podobné případy budou nastávat také u dalšího milostivého léta, navrhovatelé počítají. Předpokládají, že dlužníci budou moci u penále nezahrnutého do daňové exekuce žádat zdravotní pojišťovnu o jeho odpuštění díky takzvanému odstranění tvrdosti. &nbsp;Podle ombudsmana ale bude toto řešení fungovat jen tehdy, pokud současně dojde alespoň mimořádně k prodloužení lhůty pro podání žádosti o odstranění tvrdosti. Ta je totiž v zákoně o veřejném zdravotním pojištění stanovena velmi přísně.</p>

<p><em>&bdquo;Lidé musí o odstranění tvrdosti požádat rychle, obvykle na to mají jen několik dní. Zároveň ale musí mít zaplacené i celé dlužné pojistné. To znamená, že s žádostí nemohou uspět ti, kteří dluh splácejí postupně,&ldquo;</em> vysvětlil ombudsman a dodal, že lidé, kteří se snaží své dluhy řešit a&nbsp;dobrovolně je splácí, by na&nbsp;tom neměl být hůře než ti, po&nbsp;kom musí zdravotní pojišťovna vymáhat dluhy v&nbsp;exekuci.</p>

<p>Milostivé léto I a&nbsp;II se týkalo exekucí u&nbsp;soudních exekutorů. Po něm následovala&nbsp;milostivá léta &nbsp;vztahující se na oblast daní a&nbsp;na pojistné na&nbsp;sociální zabezpečení. Připravovaný zákon, který míří na dluhy na&nbsp;zdravotním pojištění, projedná vláda ve středu 17. ledna.</p>

---
title: "Nelze odepřít přístup k informacím o vnitřním pokynu, který dopadá na osoby stojící vně instituce"
tags:
  - Tisková zpráva
oldUrl: "/aktualne/tiskove-zpravy-2012/nelze-odeprit-pristup-k-informacim-o-vnitrnim-pokynu-ktery-dopada-na-osoby-stojici-vne"
date: 2012-10-16
perex: "<p>Za interní informace nelze považovat vnitřní pokyny, jejichž uplatnění dopadá na osoby stojící vně instituce. Nelze k nim tedy odepřít přístup podle zákona 106/1999 Sb., o svobodném přístupu k informacím. S tímto závěrem šetření své zástupkyně seznámil veřejný ochránce práv poslance v rámci své pravidelné zprávy o činnosti za 3. čtvrtletí roku 2012.</p>"
---

<!-- imported from the old website -->

<p>Zástupkyně ombudsmana šetřila stížnost občanského sdružení, které žádalo Českou správu sociálního zabezpečení o poskytnutí interní metodiky lékařské posudkové služby pro posuzování základních životních potřeb vymezených v zákoně o sociálních službách („Metodický pokyn vrchní ředitelky úseku lékařské posudkové služby č. 11/2011: Posuzování stupně závislosti ve smyslu zákona č. 108/2006 Sb., o sociálních službách, ve znění pozdějších předpisů“). ČSSZ žádost odmítla dopisem s tvrzením, že jde o výlučně interní pokyn.</p><p>Na základě šetření zástupkyně ombudsmana uznala Česká správa sociálního zabezpečení své pochybení a žadateli požadovaný dokument poskytla.</p><p>Zástupkyně ombudsmana vytkla ČSSZ jednak způsob vyřízení žádosti o informaci pouhým dopisem. Jestliže byla žádost odmítnuta, mělo o tom být vydáno správní rozhodnutí, jak jednoznačně vyplývá z ustanovení § 15 odst. 1 zákona o svobodném přístupu k informacím. Nevydáním rozhodnutí ČSSZ znemožnila žadateli, aby se proti odmítnutí své žádosti bránil cestou odvolání, případně i žalobou k soudu.</p><p>Ještě závažnějším pochybením ČSSZ bylo samotné posuzování povahy požadované informace. ČSSZ vyložila zákon o svobodném přístupu k informacím nesprávně, když za informaci, která se vztahuje výlučně k vnitřním pokynům (a tudíž k ní lze podle zákona odepřít přístup) označila i ta ustanovení vnitřního pokynu, která dopadají též na osoby stojící vně povinného subjektu. Na závěru, že takového hodnocení je chybné, se dlouhodobě shoduje odborná literatura, soudy i veřejný ochránce práv.</p><p><a href="https://www.ochrance.cz/zpravy-o-cinnosti/zpravy-pro-poslaneckou-snemovnu/">Zprávy pro Poslaneckou sněmovnu o činnosti ombudsmana</a></p>

---
title: "Uznání manželství partnerů s dvojím občanstvím"
oldUrl: "src/www.ochrance.cz/aktualne/tiskove-zpravy-2016/uznani-manzelstvi-partneru-s-dvojim-obcanstvim"
date: 2016-09-27
perex: "<p>Podle zákona nemůže občan České republiky uzavřít manželství na zastupitelském úřadu cizího státu v České republice. Platí to i pro ty, kdo mají kromě českého i jiné občanství. Do české matriky nelze takový sňatek zapsat a manželé se musí obrátit na soud, aby rozhodl, jestli manželství platí.</p>"
---

<!-- imported from the old website -->

<p>Na ochránkyni se obrátili dva Češi, kteří dlouhodobě žijí ve Francii a vedle českého mají i francouzské občanství. Svatbu se rozhodli mít v Praze, a protože jsou i francouzskými občany, požádali o uspořádání obřadu francouzské velvyslanectví. Francouzský úředník velvyslanectví je oddal a podle francouzské matriky jsou manželé. Zvláštní matrika v České republice však takto uzavřené manželství zapsat nemůže. </p><p> Podle mezinárodního práva nahlíží Česká republika na Čechy s dvojím občanstvím přednostně jako na své státní občany. Ti pak podle zákona o mezinárodním právu soukromém nemohou v České republice uzavírat manželství na zastupitelských úřadech cizích států. Ochránkyně proto potvrdila správnost postupu zvláštní matriky a doporučila stěžovatelům podat soudu návrh na určení manželství. Bez pravomocného soudního rozhodnutí, kterým soud určí, že je manželství platné i v České republice, není zvláštní matrika oprávněna manželství zapsat.</p>

---
title: Ombudsman upozorňuje zákonodárce, že mnoho Ukrajinců prchajících před
  válkou nezvládá platit za bydlení. Současný systém je tlačí k nelegální práci
date: 2023-11-29T11:07:31.235Z
vystupy:
  - tz
perex: >
  <p>Veřejný ochránce práv v&nbsp;dopisech předsedům všech senátorských klubů
  popsal, jak současné nastavení systému podpory v&nbsp;oblasti bydlení
  v&nbsp;mnohých případech brání tomu, aby si příchozí z&nbsp;Ukrajiny zajistili
  a udrželi důstojné bydlení. Ukrajinské rodiny proto často žijí
  v&nbsp;nevyhovujících podmínkách na ubytovnách nebo v nebytových prostorech.
  Někdy jim ovšem ani tak nestačí peníze na zaplacení bydlení a dalších potřeb.
  Mnozí z&nbsp;nich tak svou situaci řeší nelegální prací nebo návratem na
  Ukrajinu. Ombudsman senátory vyzval, aby tyto informace vzali v&nbsp;potaz při
  schvalování několika projednávaných předpisů upravujících dosavadní podporu
  bydlení pro lidi s&nbsp;dočasnou ochranou.</p>
attachments:
  - title: Novela Lex Ukrajina VI (Sněmovní tisk č. 543)
    file: https://www.psp.cz/sqw/historie.sqw?o=9&T=543
  - title: Novela zákona o státní sociální podpoře, která mění mimo jiné Lex
      Ukrajina v oblasti zaměstnanosti a sociálního zabezpečení (Senátní tisk č.
      168)
    file: https://www.senat.cz/xqw/xervlet/pssenat/historie?cid=pssenat_historie.pHistorieTisku.list&forEach.action=detail&forEach.value=s5179
---
<p>Pravidla související s ubytováním se naposledy výrazně změnila v&nbsp;létě. Pocítila to například i rodina ženy, která od letošního srpna musí platit za pokoj na ubytovně nejen za sebe, ale také za obě nezletilé děti. Místo 8 000 korun tak za bydlení dohromady vydá 24 000 korun. To je ale zhruba stejně, jako si dokáže vydělat. Veškerý její příjem tedy míří pouze na zaplacení ubytování.</p>

<p>Právě před podobnými <a href="https://www.ochrance.cz/aktualne/ombudsman_je_znepokojeny_zmenami_pravidel_pro_drzitele_docasne_ochrany-_desetitisice_lidi_se_od_prvniho_cervence_ocitnou_v_nejistote/">dopady změn pravidel pro držitele dočasné ochrany</a> ombudsman už v&nbsp;červnu varoval. Upozornil, že poskytovaná finanční podpora nebude stačit k tomu, aby si lidé, a to ani ti pracující, dokázali zajistit důstojné bydlení. Zástupce ombudsmana se později <a href="https://www.ochrance.cz/aktualne/zastupce_ombudsmana_vit_alexander_schorm_se_obratil_na_ministry_ohledne_situace_ukrajinskych_uprchliku/">obrátil i na ministry práce a vnitra</a> a upozornil je, že nová pravidla mohou způsobit, že Česká republika nedostojí svému závazku zabezpečit bydlení lidem s&nbsp;dočasnou ochranou, který jí vyplývá ze směrnice o dočasné ochraně.</p>

<p>Obavy ombudsmana a jeho zástupce se ukázaly jako oprávněné. Plně se projevily od října, kdy na náklady státu mohou bydlet již jen zranitelní příchozí, kteří mají nárok na humanitární dávku. Ostatní příchozí, i ti zranitelní, musí náklady na bydlení platit ze svých příjmů. Ty jim mnohdy nestačí. Jen za poslední měsíc se na ombudsmana obrátily víc než dvě desítky lidí, kteří nedokáží zaplatit za bydlení a ostatní životní potřeby své rodiny.</p>

<p>Při výpočtu humanitární dávky se příjmy rodiny porovnávají se zákonem stanovenými částkami na základní životní potřeby a na bydlení (tzv. započitatelné náklady na bydlení). Pokud jsou příjmy rodiny vyšší než tyto částky, rodina nezíská humanitární dávku. Protože se do výpočtu humanitární dávky započítávají téměř všechny příjmy rodiny a částky započitatelných nákladů jsou poměrně nízké (nejčastěji 2 400 korun na osobu), ani lidé s velmi malými příjmy často ve výsledku nemají na humanitární dávku nárok. Tím však ztrácí i veškerou finanční pomoc na bydlení.</p>

<p>Aktuálně schvalovaná <a href="https://www.psp.cz/sqw/historie.sqw?o=9&amp;T=489">novela Lex Ukrajina</a> umožňuje vládě stanovit u zranitelných lidí vyšší započitatelné náklady na bydlení a tím jim umožnit snáze si nalézt a udržet důstojné bydlení. <em>&bdquo;Považuji za žádoucí navýšit tuto částku u všech příchozích, nejen u zranitelných. Ukazuje se totiž, že mnohým příchozím se nevyplatí legálně pracovat, protože kvůli příjmu ze zaměstnání ztratí nárok nejen na podporu na živobytí, ale i na bydlení&ldquo;</em><strong>,</strong> varuje ombudsman Stanislav Křeček. &bdquo;<em>Nelegální práce je nevýhodná, jak pro samotné ukrajinské příchozí, tak i pro stát. Legálně pracující svými odvody přispívají do státního rozpočtu. A to je obzvlášť v&nbsp;poslední době velmi potřebné,&ldquo;</em> doplnil.</p>

<p><em>Upozornil i na to, že případný návrat lidí </em>zpět na Ukrajinu nebo jejich odchod do jiného státu České republice nemusí prospět:<em> &bdquo;Stát už investoval nemalé prostředky do začlenění a zapojení příchozích do společenského a pracovního života na našem území, ať už v&nbsp;podobě rekvalifikací, vzdělávání dětí nebo jazykové vybavenosti. Pokud se rozhodnou řešit svou situaci opuštěním země, stát přijde o veškeré tyto investice a s&nbsp;tím spojený potenciál těchto lidí,&ldquo; </em>připomněl ombudsman.</p>

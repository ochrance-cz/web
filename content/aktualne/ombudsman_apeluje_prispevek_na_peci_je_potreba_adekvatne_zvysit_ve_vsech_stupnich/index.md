---
title: "Ombudsman apeluje: Příspěvek na péči je potřeba adekvátně zvýšit ve
  všech stupních"
date: 2024-03-05T10:56:34.034Z
vystupy:
  - tz
perex: >
  <p>Osm let se příspěvek na péči ve dvou nejnižších stupních nezvýšil. Vládní
  koalice nyní navrhuje zvýšit příspěvek jen ve vyšších stupních. Podle
  ombudsmana je navýšení příspěvku nedostatečné. &bdquo;<em>Apeluji na adekvátní
  zvýšení příspěvků na péči ve všech stupních. Obávám se o zranitelné skupiny
  lidí, které momentálně nemají příliš zastání</em>,&ldquo; uvedl ombudsman
  Stanislav Křeček.</p>
attachments:
  - file: https://www.ochrance.cz/aktualne/pro_lidi_s_postizenim_je_zvyseni_prispevku_na_peci_nezbytnou_podminkou_aby_mohli_vest_dustojny_a_plnohodnotny_zivot_upozornuje_zastupce_ombudsmana/
    title: Tisková zpráva z 8. června 2023
  - file: https://www.ochrance.cz/aktualne/poradni_organ_ombudsmana_pro_oblast_prav_lidi_s_postizenim_je_znepokojeny_nedostatecnou_vysi_prispevku_na_peci-_vyzval_ochrance_aby_o_situaci_informoval_ministra_prace_a_socialnich_veci/
    title: Tisková zpráva z 2. května 2023
---
<p>Příspěvek na péči ve stupních I a II se zvýšil naposledy v roce 2016. Od té doby došlo k nárůstu inflace a cen sociálních služeb o desítky procent. Ministr práce a sociálních věcí v únoru představil poslanecký pozměňovací návrh, kterým se má zvýšit příspěvek ve stupních III a IV. Příspěvek ve stupni I by měl zůstat v dosavadní výši 880 Kč. K tomu, aby člověk získal příspěvek ve stupni I, musí každodenně nezvládat 3 až 4 základní životní potřeby. Ve stupni II se má příspěvek zvýšit u dospělých pouze o 500 Kč a u dětí o 800 Kč.</p>

<p>&bdquo;<em>Příspěvek ve stupni I dnes nestačí ani k úhradě 6 hodin osobní asistence za měsíc. Jeho nezvýšení tak opravdu není dobrá zpráva. Ale ani úprava ve stupni </em><em>III a IV l</em><em>idem s&nbsp;postižením nezaručí nezávislý a důstojný život v domácím prostředí, na který mají právo</em><em>,</em>&ldquo; uvedl zástupce ombudsmana Vít Alexander Schorm s&nbsp;odkazem na článek 19 Úmluvy o právech osob se zdravotním postižením OSN.</p>

<p>Zvláště se obáváme o rodiny s&nbsp;malými dětmi s&nbsp;postižením. Děti závislé na péči jiné osoby mají většinou přiznaný stupeň I a II. Pečujícím bývá rodič a příspěvek na péči v nižších stupních ani zdaleka nepokrývá výpadek příjmu v rodině. Pečující rodič zpravidla nepracuje nebo pracuje na zkrácený úvazek a dítě nemá nárok na invalidní důchod. Velmi náročná je pak situace pro samoživitele. &bdquo;<em>Bez podstatného zvýšení příspěvku ve stupních I a II tak bude stát ještě více šetřit na těch nejzranitelnějších,</em>&ldquo; upozornil ombudsman.</p>

<blockquote>
<p>Dlouhodobě upozorňujeme, že současná výše příspěvku na péči nestačí. Minulý rok jsme doporučili Poslanecké sněmovně, aby požádala vládu o zvýšení příspěvku na péči ve všech stupních. Z&nbsp;příspěvku na péči si lidé platí nezbytnou podporu a pomoc s&nbsp;běžnými základními činnostmi, jako je hygiena a výkon fyziologických potřeb, oblékání nebo péči o zdraví. Tu jim poskytují sociální služby nebo neformální pečující. &nbsp;</p>
</blockquote>

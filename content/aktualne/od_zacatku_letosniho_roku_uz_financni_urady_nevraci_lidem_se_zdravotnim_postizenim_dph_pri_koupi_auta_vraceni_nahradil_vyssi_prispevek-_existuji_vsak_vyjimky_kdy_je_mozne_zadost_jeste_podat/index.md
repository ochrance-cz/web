---
title: Od začátku letošního roku už finanční úřady nevrací lidem se zdravotním
  postižením DPH při koupi auta, vrácení nahradil vyšší příspěvek. Existují však
  výjimky, kdy je možné žádost ještě podat
date: 2025-06-04T09:15:00
vystupy:
  - tz
perex: <p>Od letošního roku se zvýšil příspěvek na kompenzační pomůcku pro lidi
  se zdravotním postižením. Příspěvek vyplácí úřad práce a vztahuje se i na
  pořízení motorového vozidla. Díky zvýšení příspěvku už lidé nemusí při
  pořízení auta žádat o peníze na dvou místech, jako tomu bylo dříve. Do konce
  minulého roku platilo, že po přiznání příspěvku od úřadu práce žádali lidé po
  pořízení auta ještě o vrácení DPH (daně z&nbsp;přidané hodnoty). Žádost museli
  podat na finančním úřadě. V&nbsp;souvislosti s&nbsp;navýšením příspěvku na
  kompenzační pomůcku už lidé nemůžou žádat o vratku DPH. Veškerou finanční
  podporu nahrazuje zvýšený příspěvek, který vyplácí pouze úřad práce. Existují
  však výjimky, kdy lidé mohou žádat finanční úřad o vrácení DPH ještě nyní. Dva
  takové případy řešil i ombudsman.</p>
attachments:
  - file: https://www.ochrance.cz/aktualne/od_zacatku_letosniho_roku_uz_financni_urady_nevraci_lidem_se_zdravotnim_postizenim_dph_pri_koupi_auta_vraceni_nahradil_vyssi_prispevek-_existuji_vsak_vyjimky_kdy_je_mozne_zadost_jeste_podat/facebookova_grafika_vratka_f.png
    title: "Návod: Kdy můžu žádat o vratku DPH?"
---
<p>
<strong>V&nbsp;jakém případě mají lidé stále nárok na vrácení DPH z&nbsp;motorového vozidla?</strong></p>
<p>Při posuzování žádostí o vrácení DPH rozhoduje datum podání žádosti o příspěvek na úřad práce. Pokud ji lidé podali ještě před koncem roku 2024, mají i nyní nárok na vratku DPH. Tak tomu bylo i v obou případech, které řešil ombudsman. Lidé podali žádost o příspěvek na úřad práce před koncem roku 2024. Úřad práce rozhodl o příspěvku na začátku roku 2025. V&nbsp;rozhodnutí vycházel z&nbsp;nižších částek, které platily do konce roku 2024. Když lidé následně žádali o vratku DPH, finanční úřady žádost původně zamítly. Nevzaly totiž v&nbsp;úvahu datum podání žádosti o příspěvek na úřad práce. Finanční úřady na upřesňující informaci rychle zareagovaly a vratku DPH vyplatily.</p>
<figure class="image">
<img src="https://www.ochrance.cz/aktualne/od_zacatku_letosniho_roku_uz_financni_urady_nevraci_lidem_se_zdravotnim_postizenim_dph_pri_koupi_auta_vraceni_nahradil_vyssi_prispevek-_existuji_vsak_vyjimky_kdy_je_mozne_zadost_jeste_podat/facebookova_grafika_vratka_f.png" alt="facebookova_grafika_vratka_f.png"></figure>
<p>
<strong>Generální finanční ředitelství na situaci reagovalo obratem a postup finančních úřadů sjednotilo</strong></p>
<p>Protože se ombudsman obával toho, jaká je praxe napříč finančními úřady, obrátil se s&nbsp;žádostí o spolupráci na Generální finanční ředitelství. To&nbsp;upozornilo finanční úřady, že musí věnovat pozornost správnému postupu při vyřizování žádostí o vrácení DPH lidem se zdravotním postižením. 
<i>„Jsem rád, že&nbsp;Generální finanční ředitelství na můj podnět rychle zareagovalo. Nákup automobilu představuje vždy citelný zásah do rozpočtu domácností. V&nbsp;případě lidí se zdravotním postižením není automobil jen běžným dopravním prostředkem, ale důležitou kompenzační pomůckou, díky které se mohou lépe zapojit do běžného života. Ze své praxe vím, že rozpočet lidí se zdravotním postižením je často velmi napjatý. I proto považuji za zásadní, aby peníze od státu dostali co nejrychleji,“</i> uzavírá ombudsman Stanislav Křeček.&nbsp;</p>
<p>
<i>„Podle zjištění Generálního finančního ředitelství došlo v individuálních případech k nepřesnosti při výkladu ustanovení zákona, která upravují řešení situací vzniklých při přechodu mezi původní a novou právní úpravou. Aby nadále k&nbsp;těmto situacím nedocházelo, byly všechny finanční úřady upozorněny na jednotný výklad a postup v&nbsp;těchto případech,“&nbsp;</i>uvedla generální ředitelka finanční správy Simona Hornochová.</p>
<p>&nbsp;</p>
<p>
<strong>Lidé, kteří dostali vratku DPH, mají i nadále povinnosti sledovat plnění zákonných podmínek</strong></p>
<p>Generální finanční ředitelství v&nbsp;této souvislosti připomíná, že u vratek DPH, které byly vypláceny dle právní úpravy účinné do konce roku 2024, je třeba i nadále sledovat, zda ve lhůtě 60 měsíců od jejího vrácení nedošlo k&nbsp;převedení vlastnického práva k&nbsp;motorovému vozidlu nebo jeho pronájmu. Pokud by tato skutečnost nastala, musí být do 30 dnů vyplacená DPH (nebo její poměrná část) vrácena na účet správce daně.&nbsp;&nbsp;
<br>&nbsp;</p>
<p>&nbsp;</p>

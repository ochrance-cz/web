---
title: Jak lépe chránit zvířata před týráním? U ombudsmana diskutovali
  veterináři i úředníci
date: 2023-04-14T06:34:41.768Z
vystupy:
  - tz
perex: >
  <p>Mezi aktuální otázky v&nbsp;oblasti ochrany zvířat proti týrání patří podle
  zástupců obcí a veterinárních správ například zajištění vstupu do obydlí i
  proti vůli chovatele. Také policie má v&nbsp;takových případech bez soudního
  příkazu k&nbsp;domovní prohlídce jen omezené prostředky. Kupříkladu kontrola
  možné nelegální množírny v&nbsp;bytě je tak pro úřady oříškem. I toto téma
  vyplynulo z&nbsp;výzkumu ombudsmana zaměřeného na spolupráci orgánů ochrany
  zvířat. Právě odborníky z&nbsp;řad úředníků, veterinářů i policistů pozval
  veřejný ochránce práv v&nbsp;dubnu na konferenci do Brna. Na základě debaty
  s&nbsp;nimi bude pokračovat v&nbsp;jednání s&nbsp;ministerstvy a dalšími úřady
  v&nbsp;této oblasti.</p>
attachments:
  - title: Seznam přednášejících a jejich prezentace na konferenci Aktuální otázky v
      oblasti ochrany zvířat proti týrání (4. dubna 2023)
    file: https://www.ochrance.cz/dokument/ochrana_zvirat_proti_tyrani_-_spoluprace_organu_ochrany_zvirat/
---
<p>S&nbsp;Ministerstvem zemědělství chce ombudsman pokračovat v&nbsp;diskuzi o možnosti zřídit centrální &ndash; krajský či státní &ndash; útulek pro umístění týraných zvířat. To ve <a href="https://www.ochrance.cz/dokument/ochrana_zvirat_proti_tyrani_-_spoluprace_organu_ochrany_zvirat/">výzkumu</a> navrhovala řada dotázaných úřadů. A také někteří účastníci konference uvedli, že pokud je úkolem státu postarat se o týrané zvíře, měl by to být právě stát, kdo pro zvíře zajistí dočasné útočiště a dostatek peněz na péči.</p>

<p>V&nbsp;současnosti musí obecní úřady hledat chovatele ochotné se o týrané zvíře postarat. Pomoci by podle některých účastníků výzkumu i konference mohlo například vytvoření seznamu chovatelů, kterým by bylo možné zvířata do náhradní péče svěřit. Obce by tak měly vodítko pro hledání vhodného náhradního domova pro týraná zvířata.</p>

<p>Tradičním problémem je také nedostatek peněz. Náhradní péči o týrané zvíře má sice podle platných předpisů platit jeho chovatel, ten však peníze na zaplacení péče často nemá. Obce navíc mohou náklady vymáhat až zpětně. S&nbsp;tím má zkušenosti město Prachatice, které stála předběžná náhradní péče o&nbsp;odebraných 26 koní, 15 psů, 6 koček a&nbsp;112 holubů měsíčně 300&nbsp;000 korun. Případ, který posléze řešil i ombudsman, popsala na konferenci přímo vedoucí odboru životního prostředí prachatického městského úřadu.</p>

<p>Ombudsman postup Prachatic už dříve ocenil jako <a href="https://www.ochrance.cz/aktualne/prachatice_se_obratily_o_pomoc_na_ombudsmana_pece_o_odebrana_zvirata_zatezuje_jejich_rozpocet/">příklad dobré správy</a>. Spolu s&nbsp;dalšími jej zveřejnil v&nbsp;novém <a href="https://www.ochrance.cz/media/sbornik_ochrana_zvirat.pdf">sborníku stanovisek</a>. V&nbsp;něm shrnul právní otázky ochrany zvířat i své poznatky a nejčastější nedostatky, se kterými se setkal při svých šetřeních. Do sborníku zahrnul také doporučení a rady pro řešení různých situací. Sborník by měl pomoci jak úřadům, tak ochráncům zvířat i samotným chovatelům.</p>

<p>Jedno z&nbsp;doporučení se týká právě i popsaného problému se vstupy do obydlí. Výklad na straně 61 <a href="https://www.ochrance.cz/media/sbornik_ochrana_zvirat.pdf">sborníku</a> by umožňoval policii vstoupit do obydlí i bez příkazu k&nbsp;domovní prohlídce, pokud by byl týráním zvířete ohrožen veřejný pořádek.</p>

<p>V&nbsp;dalším bloku konference popsala prezidentka Komory veterinárních lékařů problémy veterinářů s&nbsp;nezodpovědnými chovateli. Účastníci konference také upozornili na problémy spojené s chovem takzvaných bojových plemen psů. Chovatelé takových psů často nejsou schopni a mnohdy ani ochotni se o zvíře adekvátně postarat, především mu zajistit výcvik. Psi tak často končí v útulcích, nebo v horším případě zraní jiného psa či dokonce člověka.</p>

<p>Alespoň částečné naděje na zlepšení stavu v souvislosti s útěky psů a hledáním jejich chovatele vkládají účastníci konference do plánované Centrální evidence psů. Spravovat by ji měla Komora veterinárních lékařů. Zprovoznění evidence se však očekává nejdříve za rok.</p>

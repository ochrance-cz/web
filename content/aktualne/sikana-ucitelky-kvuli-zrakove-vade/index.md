---
title: "Šikana učitelky kvůli zrakové vadě"
oldUrl: "src/www.ochrance.cz/aktualne/tiskove-zpravy-2018/sikana-ucitelky-kvuli-zrakove-vade"
date: 2018-09-20
perex: "<p>Pokud zaměstnavatel žádá o posouzení zdravotní způsobilosti svého zaměstnance, nezohlední přitom omezení vyplývající z jeho zdravotního postižení, přestože o nich ví, a neprovede žádné úpravy pracovních podmínek, může se dopouštět diskriminace.</p>"
---

<!-- imported from the old website -->

<p>Na ombudsmanku se obrátila učitelka ze střední školy s žádostí o pomoc, protože se obávala ztráty zaměstnání. Trpí těžkou zrakovou vadou a zaměstnavatel ji měl právě v souvislosti s tímto zdravotním postižením znevýhodňovat. Nová ředitelka školy se měla vyjádřit ve smyslu, že o další setrvání učitelky na škole nestojí, protože nemá povinnost zaměstnávat osobu se zdravotním postižením. Oznámila jí také, že na konci školního roku dostane výpověď pro nadbytečnost.</p> <p>Učitelka o práci ve škole velmi stála, proto když se dozvěděla o odchodu dvou kolegů, přihlásila se k dalšímu studiu, aby si rozšířila aprobaci a mohla jejich předměty učit. Hledání práce nebo přechod na jinou školu by pro ni byl složitý. Vzhledem ke zrakovému handicapu by bylo náročné orientovat se v novém prostředí, muset se spoléhat na případnou pomoc druhých lidí.</p> <p>Její snaha však vyšla naprázdno. Ředitelka jí skutečně dala výpověď pro nadbytečnost, ale odvolala ji poté, co se učitelka obrátila na soud s žalobou na ochranu před diskriminací. Na škole zůstala, ale její potíže neskončily. Ředitelka jí nestanovila přímou pedagogickou činnost, takže učitelka po dobu několika měsíců s výjimkou suplování nevyučovala. Místo toho musela vykonávat související práce ve sborovně a další činnosti, které vyžadovaly neustálé přesuny v rámci objektu nebo využívání počítačů s různým uživatelským prostředím apod. což bylo pro učitelku vzhledem k jejímu handicapu obtížné. Ředitelka ji také vyslala na mimořádnou lékařskou prohlídku k přezkoumání zdravotní způsobilosti. V žádosti o posudek uvedla, že učitelka vykonává dozor na mimoškolních akcích, přestože učitelka vzhledem ke svému zdravotnímu postižení dozorové činnosti už deset let nevykonává. Pokud by posudkový lékař posuzoval způsobilost učitelky k práci v rozsahu, jak ho v žádosti vymezila ředitelka, musel by konstatovat, že učitelka způsobilost k práci ztratila.</p> <p>Vzhledem k tomu, že je ve věci vedeno soudní řízení, ombudsmanka nezahajovala šetření a nevyzvala zaměstnavatele učitelky k vyjádření. Učitelce poskytla právní hodnocení její situace s výhradou, že vychází pouze z jejího popisu, bez informací od druhé strany sporu. </p><p> Podle ombudsmanky vedlo jednání zaměstnavatele k vytvoření prostředí na pracovišti, které učitelka mohla vnímat jako nepřátelské, přičemž toto jednání pravděpodobně souviselo s jejím zdravotním postižením. Učitelka se tak mohla stát obětí diskriminace v podobě obtěžování z důvodu zdravotního postižení. Zaměstnavatel si byl rovněž vědom jejího zdravotního postižení, přesto nepřijal přiměřená opatření, aby mohla svou práci vykonávat. Konečné slovo v otázce diskriminace bude mít soud, který o antidiskriminační žalobě dosud nerozhodl.</p>

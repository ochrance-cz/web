---
title: "Ochránkyně ve Středočeském kraji"
oldUrl: "src/www.ochrance.cz/aktualne/tiskove-zpravy-2015/ochrankyne-ve-stredoceskem-kraji-1"
date: 2015-05-06
perex: "<p>Zájem o problémy lidí přivede veřejnou ochránkyni práv Annu Šabatovou ve středu 20. května do Středočeského kraje. Kdokoli má zájem, může návštěvy využít k předání podnětu k šetření, k získání informací, jak řešit některé životní situace, dozvědět se víc o svých právech a o tom, v čem může ombudsman pomoci.</p>"
---

<!-- imported from the old website -->

<p>Dopoledne ochránkyně nejprve navštíví <strong>Domov Laguna Psáry pro děti i dospělé s mentálním postižením</strong>. Seznámí se s podmínkami v domově, péčí o klienty a s prací personálu.</p><p><strong>V 11:00 h otevře dočasný informační stánek na Krajském úřadě Středočeského kraje na Zborovské ulici v Praze 5</strong>. Právníci Kanceláře veřejného ochránce práv zde budou až <strong>do 15:30 h přijímat od občanů podněty</strong> (stížnosti na úřady či na diskriminaci), vysvětlovat jim působnost a pravomoci ochránkyně nebo průběh šetření.</p><p>V průběhu dne <strong>se ochránkyně setká také se zástupci kraje a obcí</strong>. Neformálně budou hovořit o nejčastějších problémech, s nimiž se lidé na ochránkyni obracejí, ale také o potížích, které řeší úřady.</p><p>Ve vybrané střední škole dopoledne proběhne speciální výukový program pro studenty. Prostřednictvím interaktivní hry s divadelními prvky budou studenti řešit různé obtížné situace, do nichž se mohou dostat, dozví se víc o svých právech a jejich obraně, poučí se o tom, s čím jim může ochránkyně pomoci a jak se na ni obracet.</p><p>Návštěvu Středočeského kraje zakončí večerní <strong>setkání ochránkyně s občany ve Středočeské vědecké knihovně v Kladně od 17:00 h</strong>. Interaktivní divadelní představení otevře hlavní téma diskuze – Sociální péče o stárnoucí rodiče a s ní spojené problémy. Prostřednictvím reálného příběhu se účastníci večera dozví, jak řešit potíže spojené s péčí o blízkého, kde hledat pomoc. Sami mohou využít svých zkušeností a postřehů k hledání řešení situací, které s péčí o blízkou osobu souvisí, například s potížemi v zaměstnání, evidencí na úřadu práce, vyřizováním sociálních dávek, s diskriminací v zaměstnání aj. Veřejná ochránkyně práv a její právníci lidem vysvětlí, jak v podobných situacích postupovat, co říkají právní předpisy, jaké jsou možnosti ochránkyně pomoci při řešení některých problémů. Vstup na večerní setkání je volný.</p><p></p><p>Osvětová setkání &quot;Zajímáte nás&quot; se konají v rámci projektu Společně k dobré správě financovaného z prostředků Evropského sociálního fondu prostřednictvím Operačního programu Lidské zdroje a zaměstnanost a státního rozpočtu ČR.</p><p><img src="https://www.ochrance.cz/uploads/RTEmagicC_esf_eu_04.jpg.jpg" height="67" width="622" alt="" /></p>

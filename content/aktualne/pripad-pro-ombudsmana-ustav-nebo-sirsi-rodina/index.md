---
title: "Případ pro ombudsmana: Ústav nebo širší rodina"
tags:
  - Tisková zpráva
oldUrl: "/aktualne/tiskove-zpravy-2010/pripad-pro-ombudsmana-ustav-nebo-sirsi-rodina"
date: 2010-10-28
perex: "<p></p><p>V pátek 29. 10. vysílá Česká televize na ČT1 v 18:25 devátý díl cyklu Případ pro ombudsmana (repríze v pondělí 1. 11. ve 12:25 na ČT2). Díl nazvaný Ústav nebo širší rodina popisuje případ malé holčičky, která možná zbytečně strávila dva roky v ústavním zařízení, protože odpovědné úřady nezjišťovaly zájem širší rodiny o převzetí dítěte do péče.</p>"
---

<!-- imported from the old website -->

<p><strong>Spis VOP 2960/2009</strong></p><p>Ochránce už řadu let prosazuje, aby ještě před umístěním dítěte do ústavního zařízení byl všemi kompetentními úřady (orgány sociálně právní ochrany dětí – OSPOD) velmi pečlivě zjišťován zájem a možnost členů širší rodiny o převzetí dítěte do péče, jako prevence umístění do ústavní výchovy. </p><p>V tomto konkrétním případě se matka holčičky potýkala s psychickými problémy a nemohla se o dítě starat. OSPOD Holešov proto v říjnu 2006 podal soudu návrh na vydání předběžného opatření o svěření holčičky do péče Kojeneckého ústavu. V návrhu není uvedeno, že by OSPOD kontaktoval širší rodinu a zjišťoval vhodnou osobu z rodiny, která by péči o holčičku mohla převzít. Soud návrhu vyhověl. Prateta holčičky ihned podala návrh na svěření holčičky do péče a matka požádala o povolení pobytu své dcery u pratety. Kojenecký ústav to odmítl a podmínil to prošetřením poměrů v rodině.  Přestože OSPOD ve Veselí na Moravě poměry v rodině pratety prověřil a shledal podmínky pro přijetí holčičky vhodnými, OSPOD Holešov pobyt holčičky u pratety nedoporučil. Matka proto dala pratetě alespoň souhlas s návštěvami v Kojeneckém ústavu. V té době však už uplynulo půl roku a Kojenecký ústav nahlásil OSPODu v Holešově, že uplynul půlroční nezájem rodičů o dítě. Uváděl také, že prateta neprojevuje o holčičku zájem, což dokládal nízkým počtem návštěv, na druhou stranu ale opakovaně zamítal její žádosti o pobyt holčičky u ní doma.</p><p>V září 2008 rozhodl soud o nařízení ústavní výchovy, protože prateta vzala svůj návrh zpět. Byla totiž soudkyní poučena, že jejímu návrhu nemusí být vyhověno, že bude nutné nařídit znalecké posudky a že je třeba nejprve navázat hlubší vztah s holčičkou a pak podat nový návrh. </p><p>V důsledku toho podal OSPOD Holešov návrh na zařazení holčičky do evidence dětí pro náhradní rodinnou péči a na začátku roku 2009 následovalo svěření do předpěstounské péče. </p><p>Ačkoliv holčičku vedl v evidenci dle místa trvalého bydliště OSPOD Holešov, ve věci byl zaangažován rovněž OSPOD Veselí nad Moravou, neboť matka s dítětem střídavě přechodně pobývala ve Veselí nad Moravou, obracela se na něj stejně jako prateta, která zde má své bydliště. Oba OSPODy spolu nekomunikovaly a navzájem se neinformovaly. </p><p>S ohledem na závažnost dané kauzy ochránce požadoval, aby  Městské úřady v Holešově a ve Veselí nad Moravou vydaly pokyn, aby v případě podání návrhu na nařízení předběžné opatření nebo ústavní výchovu sociální pracovníci vždy aktivně předem zjišťovali možnost a zájem členů širší rodiny o převzetí dětí do péče. Dále by měly vydat pokyn, aby v případě umístění dětí do ústavního zařízení, byla rodina řádně poučena o možnosti žádat o krátkodobé pobyty dětí v rodině a o formě takové žádosti. Ochránce také žádal provedení kontroly spisů OSPOD za poslední dva roky, zejména tam, kde bylo nařízeno předběžné opatření nebo podán návrh na nařízení ústavní výchovy. V zájmu maximálního zobjektivizování rozhodování o tak závažných návrzích, jako je nařízení PO, ÚV apod., doporučil zajistit supervizi.</p><p>Ochránce dále žádal, aby ředitelka kojeneckého ústavu při rozhodování o krátkodobých pobytech dětí v rodině postupovala plně v souladu s ustanovením § 30 zákona o sociálně-právní ochraně dětí. Tzn. pokud se na ni obrátí rodina se žádostí o krátkodobý pobyt dítěte, aby si vyžádala písemné stanovisko OSPOD k pobytu v rodině. V případě, že žádosti rodiny ředitelka nevyhoví, je třeba, aby o tom vydala písemné zamítavé rozhodnutí s náležitým odůvodněním. Pokud se na ředitelku obrátí OSPOD s neformální žádostí o stanovisko k pobytu dítěte v rodině, je třeba, aby ředitelka trvala na správném postupu, tzn. aby jí byla postoupena žádost rodičů a stanovisko OSPOD k pobytu v rodině, o němž ředitelka buď rozhodne tak, že ho povolí, anebo je nepovolí a vydá o tom písemné rozhodnutí. </p><p>Krajskému úřadu Zlínského kraje ochránce doporučil přijetí pokynu, jímž zajistí, že postoupení spisové dokumentace dětí ze strany příslušného OSPOD pro účely náhradní rodinné péče nebude pouhou formalitou, nýbrž že se s ní pracovníci krajského úřadu vždy řádně a v plném rozsahu seznámí a sami odpovědně vyhodnotí vhodnost konkrétního dítěte pro náhradní rodinnou péči. </p><p></p><p></p><p>Starší díly cyklu Případ pro ombudsmana je možné zhlédnout v archivu České televize na <a title="Otevření do nového okna" href="http://www.ceskatelevize.cz/" target="_blank">www.ceskatelevize.cz</a>  </p><p></p><p></p><p></p><p> </p><p></p>

---
title: "Slovenský soud rozhodl, že žena byla diskriminována v přístupu k zaměstnání kvůli etnické příslušnosti"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/slovensky-soud-rozhodl-ze-zena-byla-diskriminovana-v-pristupu-k-zamestnani-kvuli-etnicke/"
date: 2018-04-17
perex: "<p>Slovenský soud rozhodl, že město Spišská Nová Ves diskriminovalo ženu při výběrovém řízení na místo sociální pracovnice. Město se musí ženě omluvit a finančně ji odškodnit.</p>"
---

<!-- imported from the old website -->

<p>Krajský soud v Košicích v únoru letošního roku rozhodl, že město Spišská Nová Ves diskriminovalo uchazečku výběrového řízení na místo sociální pracovnice kvůli její romské etnické příslušnosti. Soud tak potvrdil rozhodnutí okresního soudu ve Spišské Nové Vsi z března 2017.</p> <p>Žena se v roce 2010 ucházela ve Spišské Nové Vsi o místo terénní sociální pracovnice.  Přestože splňovala požadovaná kritéria týkající se vzdělání a délky praxe s terénní prací v romských komunitách, nebyla v rámci výběrového řízení zařazena mezi úspěšné uchazečky a místo sociální pracovnice nezískala. Na pracovní pozice byly nakonec přijaty uchazečky neromského původu s nižší kvalifikací, kratší praxí a bez znalosti romského jazyka. Žena se proto obrátila na soud, její žaloba však byla zamítnuta. V roce 2015 se jejím případem zabýval Ústavní soud SR, který její žádosti vyhověl a případ se tak dostal zpět k okresnímu soudu. Ten v březnu 2017 rozhodl, že město Spišská Nová Ves ženu diskriminovalo na základě její etnické příslušnosti. Letos v únoru byl rozsudek potvrzen odvolacím krajským soudem v Košicích.</p> <p>Krajský soud uvedl, že město nedokázalo přesvědčivě zdůvodnit přijetí uchazeček s nižší kvalifikací a kratší praxí. Město rovněž nedokázalo vysvětlit nejasnosti během příprav výběrového řízení. Zúžilo například seznam výhod uchazečů/uchazeček pro přijetí stanovených Fondem sociálního rozvoje, který pracovní místo financoval. Přestože se jednalo o pracovní pozici, která předpokládala práci téměř výhradně s romskou komunitou, město ze seznamu výhod vyloučilo příslušnost k romskému etniku, účast na vzdělávacích a komunitních aktivitách a znalost jazyka cílové skupiny. </p> <p>Na základě rozsudku se musí město ženě omluvit a zaplatit jí náhradu nemajetkové újmy ve výši 2 500 eur.</p> <p>Rozhodnutí krajského soudu je pravomocné a nelze se již proti němu odvolat.</p> <p><a href="https://www.poradna-prava.sk/sk/dokumenty/rozsudok-odvolacieho-sudu-v-pripade-diskriminacie-romskej-zeny-v-pristupe-k-zamestnaniu/" target="_blank">Rozsudek odvolacího soudu</a></p> <p><a href="https://www.poradna-prava.sk/sk/aktuality/odvolaci-sud-potvrdil-ze-mesto-spisska-nova-ves-diskriminovalo-romsku-zenu-v-pristupe-k-zamestnaniu-a-musi-ju-odskodnit/" target="_blank">Další informace k případu</a></p> <p></p>

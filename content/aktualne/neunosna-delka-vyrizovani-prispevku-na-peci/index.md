---
title: "Neúnosná délka vyřizování příspěvku na péči"
oldUrl: "src/www.ochrance.cz/aktualne/tiskove-zpravy-2018/neunosna-delka-vyrizovani-prispevku-na-peci"
date: 2018-09-14
perex: "<p>Nedodržování lhůt při posuzování zdravotního stavu posudkovými lékaři v řízeních o příspěvku na péči je dlouhodobý problém. Zejména u odvolání jsou lhůty výrazně překračovány a není neobvyklé, že se na výsledek odvolacího řízení čeká déle než rok. Na ombudsmanku se v této věci obrací stále víc lidí, o řešení problému chce proto jednat s ministryní práce a sociálních věcí.</p>"
---

<!-- imported from the old website -->

<p>Ministerstvo si je problému vědomo, ale vzhledem k nedostatku posudkových lékařů a množství žádostí o posudek není v jeho silách lhůty zkrátit. Podle ombudsmanky však jde z pohledu lidí, kteří potřebují péči druhé osoby a o příspěvek žádají, o neudržitelný problém vyžadující bezodkladné řešení.</p> <p>Na ombudsmanku se například obrátil muž z Moravskoslezského kraje, který pro svou nemocnou manželku vyřizoval příspěvek na péči. Stěžoval si, že před více než rokem podal odvolání proti odnětí příspěvku na péči a Ministerstvo práce a sociálních věcí dosud nerozhodlo.</p> <p>Jeho manželka trpí vážnými psychickými depresemi, kvůli kterým byla uznána invalidní nejprve v 1. stupni invalidity a byl jí rovněž přiznán příspěvek na péči také v 1. stupni, tj. ve výši 880 Kč. Její stav se ale v průběhu dvou let zhoršil, takže byla uznána invalidní ve 3. stupni a manžel požádal rovněž o zvýšení příspěvku na péči.</p> <p>Úřad práce provedl sociální šetření v domácnosti a spolu s vyhodnocení zdravotnické dokumentace dospěl k závěru, že žena sice je invalidní ve 3. stupni a její pracovní schopnosti jsou výrazně omezeny, ale většinu základních životních potřeb, které se pro účely příspěvku na péči posuzují (mobilita, orientace, komunikace, stravování, oblékání, osobní hygiena aj.), samostatně zvládá. Pomoc druhé osoby potřebuje pouze u dvou životních potřeb – péče o domácnost, osobní aktivity. Žádost o zvýšení příspěvku na péči proto úřad zamítl a rovněž odejmul příspěvek na péči v 1. stupni, protože nárok na něj může mít ten, kdo nezvládne 3 životní potřeby. Tuto podmínku žena nesplňovala.</p> <p>S tím manžel nesouhlasil a proti rozhodnutí se odvolal k Ministerstvu práce a sociálních věcí, které však nebylo schopno ani po více než roce rozhodnout.</p> <p>Podle ombudsmanky je zcela nepřiměřené, když řízení o příspěvku na péči trvá od podání odvolání téměř 16 měsíců a stále není pravomocně skončeno. Délka odvolacího řízení u ministerstva by neměla překročit 60 dnů, k nimž se připočítá dalších 60 dnů pro vydání posudku posudkovou komisí MPSV. Pokud posudková komise nemůže ze závažných provozních důvodů lhůtu dodržet, je možné ji prodloužit o dalších 30 dnů. Podle těchto lhůt by tedy odvolací řízení skončit do 5 měsíců.</p> <p>Pokud ministerstvo o odvolání nerozhodne ve lhůtě, ombudsmanka lidem radí žádat ministryni práce a sociálních věcí o provedení opatření proti nečinnosti.  Rovněž by měli žádat ministerstvo o přiměřené zadostiučinění za nesprávný úřední postup (průtahy), protože nelze pouze konstatovat, že nedostatek posudkových lékařů neumožňuje rozhodnout ve lhůtě.</p> <p>I v tomto konkrétním případě ombudsmanka doporučila stěžovateli žádat o přiměřené zadostiučinění za délku řízení a ministerstvo požádala, aby stěžovateli, pokud žádost podá, vyhovělo a poskytlo mu přiměřené zadostiučinění v penězích.</p> <p>Stížností týkajících se příspěvku na péči přibývá. Zatímco v roce 2016 evidovala ombudsmanka 108 podnětů, v roce 2017 už jich bylo 127 a v letošním roce za prvních 8 měsíců eviduje ombudsmanka už 154 podnětů, v nichž si lidé stěžují zejména na nepřiměřenou délku řízení o příspěvku na péči nebo nesouhlasí s posouzením zdravotního stavu a závislosti na péči.</p><p> Vzhledem nárůstu počtu stížností zařadila ombudsmanka téma nepřiměřené délky řízení na plánované jednání s ministryní práce a sociálních věcí o nejzávažnějších problémech v jejím resortu.</p>

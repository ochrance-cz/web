---
title: Olomoucký stavební úřad opakovaně chybuje a nedokáže vyhodnotit možné
  obstrukční jednání stavebníka
date: 2023-06-16T07:38:44.367Z
vystupy:
  - tz
perex: >
  <p>Průtahy a další pochybení provázely podle ombudsmana jednání stavebního
  úřadu olomouckého magistrátu v&nbsp;případě několika nepovolených staveb pro
  koně na Prostějovsku. Protože se magistrát neřídil navrženými doporučeními,
  rozhodl se ombudsman o svém šetření informovat nadřízený Krajský úřad
  Olomouckého kraje i veřejnost.</p>
attachments:
  - title: Zpráva, stanovisko a sankce ombudsmana
    file: https://eso.ochrance.cz/Nalezene/Edit/11760
---
<p>Podle zjištění ombudsmana olomoucký magistrát nevyhodnotil, jestli jednání stavebníka v&nbsp;řízeních o odstranění nebo dodatečném povolení černých staveb představuje zneužití práva v&nbsp;podobě záměrného oddalování rozhodnutí, takzvaných obstrukcí.</p>

<p>Této možnosti přitom nasvědčuje celá řada skutečností: stavebník opakovaně podává žádosti o dodatečné povolení. Ty pak bere zpět, například ve chvíli, kdy obdrží negativní závazné stanovisko orgánu územního plánování. Ve svých žádostech stavebník také označuje stejné stavby jinými názvy a snaží se stavební úřad přesvědčit, že jeho &bdquo;černé&ldquo; stavby žádné povolení nevyžadují.&nbsp;</p>

<p><em>&bdquo;S obstrukčním jednáním &bdquo;černých&ldquo; stavebníků se v&nbsp;našich šetřeních setkáváme bohužel poměrně často. Uvítal bych, kdyby stavební úřady dokázaly takové jednání v konkrétních kauzách pojmenovat a postupovaly v souladu se závěry soudů. Ty už v&nbsp;obdobných případech vytvořily poměrně bohatou judikaturu, jak obstrukcím zabránit,&ldquo;</em> uvedl ombudsman Stanislav Křeček.</p>

<p>V aktuálním případě olomouckého magistrátu upozornění a doporučení ombudsmana nepomohla. Úřad znovu několik měsíců v&nbsp;řízení o odstranění stavby nikam nepostoupil. Ombudsman proto na své šetření upozornil Krajský úřad Olomouckého kraje. Ten by měl dosavadní postup podřízeného stavebního úřadu posoudit a zvážit možné kroky k nápravě.</p>

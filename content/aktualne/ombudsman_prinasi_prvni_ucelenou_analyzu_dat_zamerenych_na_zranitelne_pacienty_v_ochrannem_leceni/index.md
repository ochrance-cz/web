---
title: Ombudsman přináší první ucelenou analýzu dat zaměřených na zranitelné
  pacienty v ochranném léčení
date: 2024-11-15T07:43:18.804Z
vystupy:
  - tz
perex: >
  <p>V psychiatrických nemocnicích po celé České republice je téměř tisíc osob
  umístěných do ochranné léčby. Nejnovější výzkumná zpráva Kanceláře veřejného
  ochránce práv nazvaná &bdquo;Zranitelné skupiny lidí v&nbsp;ochranném
  léčení&ldquo; se zaměřila na ty nejzranitelnější z&nbsp;nich &ndash;
  mladistvé, ženy a cizince. Zpráva obsahuje řadu kritických zjištění. Ta se
  odrazí se v našich doporučeních pro vznikající Národní koncepci ochranného
  léčení.</p>
attachments:
  - file: https://eso.ochrance.cz/Nalezene/Edit/13304
    title: "Výzkumná zpráva „Zranitelné skupiny lidí v ochranném léčení“ "
---
<p>Zatímco u mladistvých a cizinců je příčina zranitelnosti zřejmá &ndash; u jedněch je to nižší úroveň životních zkušeností, u druhých jazyková bariéra &ndash;, ženy se v&nbsp;náročnější situaci ocitají v&nbsp;důsledku téměř neexistujících specializovaných ženských oddělení.</p>

<p>Doposud chyběla data, která by mapovala počty zranitelných pacientů a jejich obtíže. Pouze individuální podněty, které se dostaly k&nbsp;rukám ombudsmana, naznačovaly okruh problémů, s&nbsp;nimiž se potkávají (šestnáctiletý chlapec na&nbsp;oddělení mezi dospělými muži;&nbsp;žena absolvující ochranné léčení na&nbsp;příjmovém oddělení, protože chybělo adekvátní místo poskytující dlouhodobou péči ženám; cizinec neúčastnící se skupinové psychoterapie kvůli jazykovým překážkám). Výzkumné šetření Kanceláře veřejného ochránce práv nyní přináší na zranitelné osoby v&nbsp;ochranné léčbě komplexní pohled.</p>

<p>V době sběru dat (duben 2023) podstupovalo ochrannou léčbu celkem 867 pacientů. Z&nbsp;toho 115 lidí patří do skupiny zranitelných osob. Největší podíl (84&nbsp;%) tvoří ženy, 13&nbsp;% pacientů představují cizinci (z toho jsou dvě ženy) a asi (4&nbsp;%) tvoří pacienti, kteří byli při zahájení ochranné léčby nezletilí. <img alt="grafy.jpg" src="https://www.ochrance.cz/aktualne/ombudsman_prinasi_prvni_ucelenou_analyzu_dat_zamerenych_na_zranitelne_pacienty_v_ochrannem_leceni/grafy.jpg" /></p>

<p>Mezi pacienty-cizinci je nejvýrazněji zastoupena ukrajinská národnost (40&nbsp;%), přes desetinu tvoří lidé z&nbsp;Bulharska (12,5&nbsp;%) a stejný podíl lidé z&nbsp;Polska. Jiné národnosti jsou ojedinělé. Jejich znalost češtiny se u třetiny z&nbsp;nich pohybuje na úrovni A1, takže rozumí nanejvýše základním slovům a jednoduchým větám.</p>

<p>Kromě statistických zjištění přináší výzkumná zpráva také obsahové analýzy. Věnuje se například důvodům uložení ochranného léčení mladistvým, ženám a&nbsp;cizincům. Zajímá se o další okolnosti trestných činů či o podrobnosti jejich hospitalizace.</p>

<p>Zástupce ombudsmana Vít Alexander Schorm shrnuje nepříznivá zjištění: <em>&bdquo;Mnozí pacienti jsou hospitalizováni na místech vzdálených od jejich bydliště. Není jasné, zda soudy zohledňují jejich zvláštní zranitelnost. Chybí propracovaný program pro výkon ochranné léčby žen, a možná právě proto pobývají v&nbsp;psychiatrických nemocnicích v&nbsp;průměru výrazně déle. Objevují se pochybnosti o&nbsp;tom, zda je opravdu nutné omezovat osobní svobodu pacientů, kteří spáchali méně závažné trestné činy, jako je krádež či výtržnictví. Neexistuje jasný právní rámec k&nbsp;tomu, za jakých podmínek může být ochranné léčení uloženo pacientům-cizincům s&nbsp;nedostatečnou znalostí češtiny. Ti se jen obtížně mohou účastnit skupinové psychoterapie, jež je častou náplní ochranného léčení.&ldquo;</em></p>

<p>Na kritická zjištění vyplývající z&nbsp;našeho šetření upozorníme v rámci vznikající Národní koncepce ochranného léčení, kterou připravuje Ministerstvo zdravotnictví a Ministerstvo spravedlnosti. Budeme prosazovat, aby koncepce zohledňovala i zájmy zvláště&nbsp;zranitelných skupin pacientů.</p>

<blockquote>
<p><strong>Ochranné léčení</strong> je jedním z&nbsp;druhů ochranných opatření, které trestní soudy spolu s&nbsp;tresty využívají k&nbsp;ochraně společnosti.</p>

<p>Je předepsáno pachatelům, jejichž příčetnost byla v&nbsp;době spáchání trestného činu zmenšená, nebo nebyli vůbec schopni rozpoznat protiprávnost svého jednání nebo ho ovládnout a jejichž pobyt na svobodě je nebezpečný.</p>

<p>Stejně tak se ukládá pachatelům, pokud spáchali trestný čin ve stavu vyvolaném duševní poruchou, nebo pokud čin spáchali pod vlivem návykové látky nebo v souvislosti s jejím zneužíváním.</p>

<p>Soud může ochranné léčení uložit v&nbsp;ústavní, nebo ambulantní formě. Volba typu léčení má odpovídat nebezpečnosti pobytu pacienta na svobodě.</p>
</blockquote>

<p>&nbsp;</p>

<blockquote>
<p><strong>Zranitelné skupiny pacientů v&nbsp;ochranném léčení</strong></p>

<p>Za zranitelné lze, vzhledem k&nbsp;duševnímu onemocnění a omezení osobní svobody, považovat všechny pacienty v ústavním ochranném léčení.</p>

<p>Pro účely výzkumné zprávy však zranitelnost definujeme úžeji &ndash; jako ztíženou možnost hájit svá práva a zvýšenou možnost utrpení újmy. Ve výzkumu jsme si jako zranitelné i oproti jiným pacientům v&nbsp;ústavním ochranném léčení stanovili mladistvé, ženy a cizince (mimo Slováky).</p>
</blockquote>

<p>&nbsp;</p>

<blockquote>
<p><strong>Zákonná úprava ochranné léčby</strong></p>

<p>Ochranná léčba je specifická tím, že chybí zákon, který by podrobně upravoval jeho výkon. Stát pravidla nastavuje jen minimálně, věnuje se mu jen několik paragrafů v&nbsp;<a href="https://ppropo.mpsv.cz/zakon_373_2011">Zákoně o specifických zdravotních službách</a>.</p>
</blockquote>

<p>&nbsp;</p>

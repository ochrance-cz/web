---
title: "Doživotní vězení v Rusku není diskriminační, rozhodl soud"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2017/dozivotni-vezeni-v-rusku-neni-diskriminacni-rozhodl-soud/"
date: 2017-06-07
perex: "<p>Evropský soud pro lidská práva rozhodl, že ruský zákon vylučující ženy, nezletilé a starší osoby z udělení doživotních trestů není diskriminační.</p>"
---

<!-- imported from the old website -->

<p>Evropský soud pro lidská práva se v lednu 2017 zabýval případem Khamtokhu a Aksenchik vs. Rusko. Aslan Bachmizovich Khamtokhu a Artyom Aleksandrovich Aksenchik byli v Rusku odsouzeni k doživotním trestům odnětí svobody za spáchání několika vážných trestných činů. Muži byli odsouzeni na základě ruského zákona, který umožňuje udělit doživotní vězení za obzvláště závažné zločiny. Ten samý zákon ovšem trest odnětí svobody na doživotí zakazuje udělovat ženám, mladistvým a lidem starším 65 let. Oba odsouzení se domnívají, že jsou diskriminováni, protože jako dospělí muži nespadají do ani jedné z uvedených kategorií a byli tak potrestáni jinak než odsouzení, kteří spáchali stejné či srovnatelné zločiny. Muži se proto obrátili na soud (v oddělených žádostech v roce 2008 a 2011, soudní řízení pak byla v roce 2014 spojena) z důvodu diskriminace na základě věku a pohlaví.</p> <p>Evropský soud pro lidská práva v případu rozhodl, že nedošlo k porušení článku 14 (zákaz diskriminace) Evropské úmluvy o ochraně lidských práv (dále Úmluvy) a že se o diskriminaci nejedná. </p> <p>Soud shledal, že odlišné zacházení mezi jednotlivými skupinami odsouzených je v tomto případě legitimní. Ruský zákon v rámci uvedených skupin odsouzených bere v úvahu věk a určité fyziologické odlišnosti, v konečném důsledku tak umožňuje udělit výjimku na základě humánních principů. Vzhledem k těmto důvodům soud shledal, že výjimka pro ženy, mladistvé a lidi starší 65 let je ospravedlnitelná. Soud vzal rovněž v potaz, že mezi smluvními státy Úmluvy existuje konsensus ohledně výjimky uložení doživotního trestu pro mladistvé. Některé smluvní státy mají navíc specifický vězeňský režim pro odsouzené starší 60 let, stejně jako existují výjimky v případech odsouzených žen, které v době spáchání činu či během odsouzení byly těhotné. Rusko pak tento přístup pouze rozšířilo na všechny ženy.</p> Více k případu <a title="Otevření do nového okna" href="http://hudoc.echr.coe.int/eng#{" itemid="" :="" 002-11346="" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />

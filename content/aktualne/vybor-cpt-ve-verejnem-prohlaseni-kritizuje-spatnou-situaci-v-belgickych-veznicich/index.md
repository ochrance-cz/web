---
title: "Výbor CPT ve veřejném prohlášení kritizuje špatnou situaci v belgických věznicích"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2017/vybor-cpt-ve-verejnem-prohlaseni-kritizuje-spatnou-situaci-v-belgickych-veznicich/"
date: 2017-07-14
perex: "<p>Evropský výbor pro zabránění mučení (CPT) učinil 13. 7. 2017 veřejné prohlášení vůči Belgii o selhání tamních úřadů zajistit minimální úroveň služby, která by garantovala práva vězňů v průběhu stávky vězeňského personálu.</p>"
---

<!-- imported from the old website -->

<p>Situace v belgických věznicích je dlouhodobě poznamenaná stávkami vězeňského personálu. Vzhledem k právnímu nezakotvení minimální služby ohrožuje každá stávka realizaci takových základních úkonů vězeňské služby, jako jsou rozvoz jídla, zajištění hygieny a zdravotní péče, uskutečňování návštěv vězňů a eskort k soudům a uvolňování vězňů z cel pro pobyt na vzduchu. Evropský soud pro lidská práva konstatoval ve věci W. D. proti Belgii (č. 73548/16, z 6. září 2016) ponižující zacházení se stěžovatelem a kvůli nápadu dalších stížností a systémové povaze problému vydal rozsudek jako pilotní. Výbor CPT opakovanými návštěvami a následnou komunikací s belgickou vládou (a nakonec i představiteli věznic a odborů) usiloval o nápravu situace. Když se ani po několika letech situace nezlepšila, což ukázala letošní periodická návštěva Belgie, pomyslný pohár přetekl a Výbor CPT o situaci učinil veřejné prohlášení<sup>[1]</sup> .  </p><p>Komunikaci mezi Výborem a státy, které jsou smluvními stranami mezinárodní úmluvy, která Výbor zřizuje, ovládá zásada důvěrnosti. Své zprávy Výbor zveřejňuje až na základě žádosti vlády navštíveného státu. Druhou zásadou je zásada spolupráce, která se nevyčerpává během návštěvy delegace Výboru, ale zahrnuje i pozitivní přístup k doporučením Výboru. Jestliže stát nespolupracuje či odmítne zlepšit situaci ve světle doporučení Výboru, může Výbor učinit veřejné prohlášení.</p><p> Veřejné prohlášení <sup>[2]</sup> je nejzazší krok, který následuje, kdy stát ani po předchozích „šancích“ neučiní potřebná opatření pro zabránění špatnému zacházení. Výbor k veřejnému prohlášení přistupuje zřídka. Poslední učinil v březnu 2015 vůči Bulharsku, rovněž kvůli přetrvávající špatné situaci ve věznicích. </p> <hr /> <a name="_msocom_1"></a> <p> [1] <a title="Otevření do nového okna" href="http://www.coe.int/en/web/cpt/-/council-of-europe-anti-torture-committee-issues-public-statement-on-belgium" target="_blank">http://www.coe.int/en/web/cpt/-/council-of-europe-anti-torture-committee-issues-public-statement-on-belgium</a> </p> <a name="_msocom_2"></a> <p> [2] <a title="Otevření do nového okna" href="http://www.coe.int/en/web/cpt/public-statements" target="_blank">http://www.coe.int/en/web/cpt/public-statements</a>  </p>

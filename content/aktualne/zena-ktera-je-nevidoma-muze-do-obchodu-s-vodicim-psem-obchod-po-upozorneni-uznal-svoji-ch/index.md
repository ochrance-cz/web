---
title: "Žena, která je nevidomá, může do obchodu s vodicím psem. Obchod po upozornění uznal svoji chybu"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2020/zena-ktera-je-nevidoma-muze-do-obchodu-s-vodicim-psem-obchod-po-upozorneni-uznal-svoji-ch/"
date: 2020-05-13
perex: "<p>Britská organizace Guide Dogs připomíná, že podobné případy, kdy je lidem se zrakovým postižením v doprovodu vodicího psa odepřen vstup do obchodu, jsou stále velmi časté.</p>"
---

<!-- imported from the old website -->

<p>Paní Rachael Stevens z Londýna je nevidomá a na veřejnosti ji doprovází její vodicí pes Pippa. V lednu letošního roku se paní Stevens v doprovodu svého psa zastavila v místním supermarketu. Nakoupila si vše potřebné, zaplatila u samoobslužné pokladny a chystala se k odchodu. U východu ji ovšem zastavil zaměstnanec supermarketu, který ji upozornil, že psi do obchodu nesmí a pro příště by si na to měla dát pozor. Paní Stevens mu vysvětlila, že její pes do obchodu může, protože je to vodicí pes, kterého potřebuje. Pes je navíc jako vodicí pes jasně označen. Po návratu domů se paní Stevens svěřila manželovi. Ten poté přes sociální sítě kontaktoval supermarket a o incidentu ho informoval. Supermarket se následně omluvil a ujistil paní Stevens, že ji spolu se psem příště rádi uvítají. Vedle toho supermarket přislíbil, že zaměstnanci a zaměstnankyně absolvují potřebné školení, aby už k podobným případům v budoucnu nedocházelo.</p> <p>Paní Stevens omluvu uvítala. Uvedla, že je nesmírně vyčerpávající, když se před každou návštěvou obchodu či jiného zařízení musí neustále obávat, jestli jí nebude kvůli doprovodu psa odepřen vstup. Paní Stevens se svěřila, že od té doby, co jí pes Pippa doprovází, se jí změnil život. Pes Pippa jí nahrazuje oči a umožňuje jí tak větší svobodu a nezávislost na ostatních lidech. Na celém incidentu v supermarketu ji nejvíce mrzí, že dotyčný zaměstnanec neměl vůbec ponětí o tom, co je to vodicí pes. Byl prý velmi překvapen a vypadalo to, jak kdyby o vodicích psech slyšel poprvé. Podle paní Stevens je zcela běžné, že každý z personálu obchodu ví, že nesmí prodávat alkohol nezletilým. Podle ní by ale mělo být stejně tak samozřejmé, aby personál věděl, že nemůže zakazovat vstup vodicím psům. </p> <p>Britská organizace Guide Dogs pomáhající lidem se zrakovým postižením uvedla, že podobné případy se dějí velmi často. Antidiskriminační zákon (The Equality Act 2010) sice stanovuje, že vodicí psi mohou doprovázet své majitele a majitelky na téměř všechna veřejná místa, zkušenost lidí se zrakovým postižením je však podle organizace Guide Dogs jiná. V roce 2019 provedla organizace průzkum mezi 421 lidmi se zrakovým postižením, které doprovází vodicí pes. Průzkum ukázal, že 76 % dotázaných zažilo odmítnutí vstupu do obchodu či odepření služeb, a to minimálně jednou za posledních 12 měsíců. Podle průzkumu je lidem se zrakovým postižením v doprovodu vodicího psa nejčastěji odpíráno využívání taxi služeb, dále je to vstup do obchodů a restaurací. Průzkum rovněž odhalil, že některá zařízení si nezákonně účtují speciální příplatek za vstup s vodicím psem, a to až do výše téměř 70 liber.</p> <p>Organizace Guide Dogs tak připomíná, že odpírání vstupu lidem, kteří jsou nevidomí a slabozrací, v doprovodu vodicího psa je nepřijatelné. Obchody a jiná zařízení musí poučit svůj personál, aby k této diskriminaci nedocházelo. Podle organizace má každý člověk se ztrátou zraku právo žít takový život, jaký si přeje. Vodicí pes umožňuje lidem, kteří jsou nevidomí a slabozrací, větší osobní nezávislost a samostatnost a jejich doprovod je tak pro mnohé naprosto zásadní. Odmítání vstupu do obchodů či přístupu ke službám vylučuje lidi se zrakovým postižením z běžného života, což na ně může mít negativní dopad. </p> <p> </p> <p>Více informací zde:</p> <p><a href="https://londonnewsonline.co.uk/blind-woman-told-her-guide-dog-is-not-allowed-in-sainsburys/" target="_blank">https://londonnewsonline.co.uk/blind-woman-told-her-guide-dog-is-not-allowed-in-sainsburys/</a></p> <a href="https://www.guidedogs.org.uk/how-you-can-help/campaigning/our-current-campaigns/access-all-areas" target="_blank">https://www.guidedogs.org.uk/how-you-can-help/campaigning/our-current-campaigns/access-all-areas</a>

---
title: Dětský ombudsman funguje v Česku už půl roku. Na stole měl za tu dobu
  přes sedm set podnětů
date: 2026-01-28T08:55:00
vystupy:
  - tz
perex: <p>Rodičovské spory dominují mezi více než sedmi stovkami podnětů, které
  doposud zamířily na adresu dětského ombudsmana. I když jeho představitel zatím
  nebyl zvolen, případy neleží ladem. V&nbsp;uplynulém půlroce se jim věnoval
  zástupce ombudsmana a dětského ombudsmana Vít Alexander Schorm.&nbsp;</p>
---
<p>Celkem 767 podnětů, z&nbsp;toho 75 přímo od dětí. Tolik jich došlo od 1. července, kdy instituce dětského ombudsmana začala fungovat, po konec roku 2025. Protože Česko na zvolení jeho prvního představitele zatím čeká, jeho činnost prozatím vykonává Vít Alexander Schorm, zástupce ombudsmana a dětského ombudsmana. Hlavní pozornost věnuje právě řešení podnětů.</p>
<p>Čeho se týkaly? Lidé pomoc dětského ombudsmana vyhledávali především v souvislosti s&nbsp;rodičovskými spory. Takových podnětů bylo více než 150. Rovná stovka připadla na oblast školství. Trojici nejčastějších témat uzavírá péče a výchova dětí, která figurovala v 60 případech.</p>
<p>Skladba&nbsp;podnětů do značné míry odráží systémové slabiny české společnosti. I ty se mohou výhledově stát výzvou dětského ombudsmana.
<i> „Do budoucna je nezbytné vybudovat systém opatření, který zajistí účinnou ochranu zájmů dětí ohrožených konfliktem rodičů.</i> 
<i>Jde o velmi citlivou oblast, na níž se ve vyhrocených případech může nabalit řada dalších negativních faktorů. Od manipulativního jednání znesvářených rodičů po ztrátu soukromí dítěte u mediálně známých případů. Děti jsou vůči tomu všemu bezbranné a stát zatím nedokáže rychle a efektivně zasáhnout</i>,“ shledává Vít Alexander Schorm. &nbsp;</p>
<p>Neuspokojivá je podle Schorma i situace v oblasti náhradní rodinné péče. Důsledky přitom dopadají zejména na děti s&nbsp;postižením či sourozenecké skupiny, jimž se tuto formu péče mimo zařízení často nedaří zajistit.</p>
<p>Další bolestivé místo spatřuje Schorm v&nbsp;českém systému ústavní a ochranné výchovy. Chybí mu totiž dlouhodobá koncepce i moderní právní úprava, která by dokázala reagovat na potřeby dnešních dětí. &nbsp;Kancelář ombudsmana a dětského ombudsmana dlouhodobě poukazuje i na to, že podobná zařízení by měla získat komornější charakter či se ideálně proměnit na komunitní služby. Tím by se otevřely podmínky pro individuálnější přístup k&nbsp;dětem a k&nbsp;tomu, aby byly ve výsledku lépe připraveny na život mimo zařízení.&nbsp;</p>
<p>Kandidáti na dětského ombudsmana jsou již známi. Jsou jimi opatrovnický soudce Martin Beneš,&nbsp;předsedkyně vládního výboru pro práva dítěte a zástupkyně zmocněnce pro zastupování České republiky před Evropským soudem pro lidská práva Eva Petrová, jakož i advokát a&nbsp;vysokoškolský pedagog Michal Šalomoun.&nbsp;</p>
<figure class="image">
<img src="https://www.ochrance.cz/aktualne/detsky_ombudsman_funguje_v_cesku_uz_pul_roku-_na_stole_mel_za_tu_dobu_pres_sedm_set_podnetu/pul_roku_do_graf.png" alt="Graf. Dětský ombudsman obdržel od 1. 7. do 31. 12. 2025 celkem 767 podnětů. Nejčastěji se týkaly těchto oblastí: Rodičovské spory – přes 150, Školství (například postup škol, školských poradenských zařízení nebo ČŠI) – 100, Nedostatky v péči o děti nebo ve výchově dětí – 60, Sociální zabezpečení  (například příspěvky na péči, sirotčí a invalidní důchody) – 36, Odebrání dítěte z péče rodičů – přes 30, Justice  (stížnosti na průtahy v řízení a nevhodné chování soudních osob) – téměř 30, Špatné poměry v zařízeních pro děti – 24, Problémy v náhradní rodinné péči – 23, Zdravotnictví (zdravotní pojištění a stížnosti na poskytování zdravotní péče) – 23."></figure>

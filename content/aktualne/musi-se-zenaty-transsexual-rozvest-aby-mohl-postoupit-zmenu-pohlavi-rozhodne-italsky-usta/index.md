---
title: "Musí se ženatý transsexuál rozvést, aby mohl postoupit změnu pohlaví? Rozhodne italský Ústavní soud."
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/musi-se-zenaty-transsexual-rozvest-aby-mohl-postoupit-zmenu-pohlavi-rozhodne-italsky-usta/"
date: 2013-08-01
perex: "<p>Italský Nejvyšší soud (Corte di Cassazione) přerušil soudní řízení, v němž řeší automatické ukončení manželství jednoho páru z důvodu, že manžel podstoupil změnu pohlaví.  </p>"
---

<!-- imported from the old website -->

<p class="align-blok">Italský pár spolu ovšem chce žít i nadále a snaží se u soudu dosáhnout zneplatnění rozhodnutí, kterým bylo jejich manželství zrušeno. Nejvyšší soud vyčkává na rozhodnutí Ústavního soudu, zda není protiústavní zákonný požadavek, aby bylo manželství ukončeno předtím, než osoba podstoupí změnu pohlaví. Domnívá se totiž, že tento „nucený rozvod“ je v rozporu s italskou Ústavou a čl. 8 a 12 Evropské úmluvy o lidských právech. Soud ve svém rozhodnutí odkázal na rozsudky Evropského soudu pro lidská práva, a dále na nálezy německého a rakouského Spolkového ústavního soudu. </p><p class="align-blok">Rozhodnutí německého Spolkového ústavního soudu (ze dne 23. 7. 2013, sp. zn. 1 Bvl 10/05) prohlásilo ustanovení § 8 odst. 1 bod 2 zákona o transsexuálech (Transsexuellengesetz) protiústavním. Německý zákon o transsexuálech upravuje proceduru uznání změny pohlaví, která spočívá v rozhodnutí soudu o tom, že se na osobu bude hledět jako na příslušníka opačného pohlaví. Předmětné ustanovení požadovalo, aby taková osoba nežila v manželství (<em>ist nicht verheiratet</em>). Podle německého Ústavního soudu je nepřípustné, aby pro ženatého transsexuála bylo právní uznání nového pohlaví podmíněno rozvodem; obzvlášť pokud se jedná o partnera, se kterým chce i nadále společně žít. Právní řád totiž neumožňuje manželský svazek změnit v jinou formu životního společenství, v němž by se nezhoršilo jejich postavení. Manželství je dle Základního zákona (Grundgesetz) pod zvláštní ochranou a jedná se o trvalé společenství muže a ženy. Změnou pohlaví jednoho z manželů jejich svazek definici přestane částečně naplňovat, avšak nucení k rozvodu jde zcela proti smyslu manželství jako trvalého společenství. Zvláštní ochrana manželství neodpadne proto, že jeden z manželů podstoupil operativně změnu pohlaví. Sice se fyzicky jedná o osoby stejného pohlaví, avšak i nadále je jejich svazek trvalé životní společenství dvou manželů.</p><p class="align-blok">Zákon o transsexuálech na takové osoby a jejich manžele klade dle německého ústavního soudu nepřiměřený požadavek. Musí volit mezi setrváním v manželství a s tím spojenou nemožností právního uznání změny pohlaví, anebo rozvodem proti své vůli a uznáním změny pohlaví. Druhá varianta s sebou ale nese ztrátu právních jistot spojených s manželstvím. V důsledku je tak základní právo na uznání pohlavní identity člověka závislé na úkonu druhé osoby, tj. souhlasu druhého manžela s rozvodem. Takové podmínění je nepřijatelné a zasahuje do základních lidských práv.</p><p class="align-blok">Zájem zákonodárce na tom, aby manželství bylo svazkem muže a ženy, sice nemůže ustoupit zájmu manželských párů stejného pohlaví, rovněž však musí zákonodárce dbát zájmů manželů na udržení existujícího manželského svazku. Princip různosti pohlaví v manželství bude narušen jen okrajově, neboť případy, kdy transsexualita jednoho z manželů nebo partnerů nevede k rozpadu vztahu, se vyskytují jen velmi zřídka.</p><p class="align-blok">Český zákon o specifických zdravotních službách (č. 373/2011 Sb.) podmiňuje provedení chirurgického výkonu směřujícího ke změně pohlaví mimo jiné tím, že pacient nežije v manželství nebo registrovaném partnerství [srov. § 21 odst. 2 písm. b) zákona o specifických zdravotních službách]. Nový občanský zákoník v § 29 odst. 2 dokonce stanoví, že změnou pohlaví zaniká manželství a registrované partnerství automaticky. Tento fakt výslovně kritizuje i zpráva o plnění Doporučení CM/Rec(2010)5, Výboru ministrů členských států EU ohledně boje proti diskriminaci na základě sexuální orientace a genderové identity Českou republikou. V této oblasti Česká republika zaostává v řadě případů. Jako nejkontroverznější část nového občanského zákoníku se však jeví to, že požaduje pro změnu pohlaví současné znemožnění reprodukční funkce transsexuální osoby. To ve svém důsledku znamená sterilizaci či kastraci takových osob. Osobám, které z jakéhokoliv důvodu nemohou nebo nechtějí splnit výše zmíněné požadavky, není změna pohlaví umožněna a nemají možnost získat nové osobní doklady a rodné číslo.</p><p class="align-blok">Na závěr lze dodat, že ochránce se k této otázce dosud nevyjádřil, jelikož neobdržel podnět, který by se týkal uvedené problematiky.</p><p class="align-blok">Rozhodnutí německého soudu je přístupné <a title="Otevření do nového okna" href="http://www.bundesverfassungsgericht.de/pressemitteilungen/bvg08-077.html" target="_blank">zde</a>  a zákon <a title="Otevření do nového okna" href="http://www.gesetze-im-internet.de/tsg/BJNR016540980.html#BJNR016540980BJNG000200311" target="_blank">Transsexuellengesetz</a> .</p><p class="align-blok">Informace o italském případu k nahlédnutí <a title="Otevření do nového okna" href="http://www.diritto24.ilsole24ore.com/civile/famiglia/primiPiani/2013/06/mutamento-sesso-annullamento-ex-lege.html" target="_blank">zde</a> .</p><p class="align-blok">Zprávu o plnění Doporučení ohledně boje proti diskriminaci na základě sexuální orientace naleznete <a title="Otevření do nového okna" href="http://www.proudem.cz/" target="_blank">zde</a> .</p>

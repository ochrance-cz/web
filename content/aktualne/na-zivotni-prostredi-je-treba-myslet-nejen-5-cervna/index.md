---
title: "Na životní prostředí je třeba myslet nejen 5. června"
vystupy:
  - tz
oldUrl: "/aktualne/tiskove-zpravy-2020/na-zivotni-prostredi-je-treba-myslet-nejen-5-cervna"
date: 2020-06-05
perex: "<p>V posledních šesti letech se ombudsman zabýval více než 4500 podnětů, které se ve větší či menší míře týkaly životního prostředí, ať už šlo o stavební činnost ovlivňující krajinu, posuzování vlivu staveb na životní prostředí, terénní úpravy s odpady na odtokové podmínky v území, provoz průmyslových podniků s vlivem na kvalitu ovzduší, vypouštění odpadních vod, nakládání s odpady, kácení stromů, ochranu zemědělské půdy, hlukovou zátěž a další.</p>"
---

<!-- imported from the old website -->

<p><i>„Nejen dnes, ve světový den životního prostředí, bychom měli myslet na to, že jakákoli lidská činnost ovlivňuje životní prostředí v dlouhodobém horizontu a často nevratně. Zodpovědný přístup by měl být samozřejmostí, a to nejen u jednotlivců, ale především u orgánů státu,“</i> připomíná ombudsman Stanislav Křeček.</p> <p>Se zásahy do životního prostředí se ve své práci setkává především v oblasti stavebnictví. Prolínání stavební činnosti s ochranou životního prostředí může ilustrovat žaloba ve veřejném zájmu týkající se známé nepovolené stavby fotovoltaické elektrárny v Krušných horách. Ombudsman v ní napadal postup stavebního úřadu, který nezákonně povolil a umožnil realizaci stavby. Významnou okolností byla právě ochrana životního prostředí, protože stavební úřad mj. nevyhodnotil vliv této průmyslové stavby na životní prostředí, možný a pravděpodobný zásah do krajinného rázu, umožnil realizaci stavby ve volné krajině, nevyhodnotil dopady na stav chráněné ptačí oblasti Krušných hor.</p> <h5>Posuzování vlivů na životní prostředí</h5> <p>Ombudsman se také opakovaně setkává s nedostatečným posuzováním vlivů investičních záměrů na životní prostředí a území. <i>„Každý záměr nového využití území by se měl stát předmětem důkladného posouzení. Zejména v případě návrhu aktivit s očekávanými významnými dopady na okolí je zapotřebí, aby státní správa i samospráva dbaly na komplexní posouzení s cílem maximálně citlivého začlenění do území. Právě posuzování vlivů záměrů na životní prostředí je klíčové,“</i> zdůrazňuje ombudsman. V některých případech snaha o urychlení povolení upozaďuje zájem na ochranu životního prostředí. Stále tak dochází k případům záměrného rozdělení velkého projektu na několik menších, aby se investor vyhnul povinnosti posouzení vlivu na životní prostředí. Podle ombudsmana by takovým postupům měly stavební úřady důsledně bránit.</p> <h5>Průmyslové areály a ochrana ovzduší</h5> <p>Ombudsman se pravidelně setkává také se stížnostmi na provoz průmyslových areálů. Lidé si stěžují na hluk, prach, znečištění ovzduší. Podle ombudsmana by těmto situacím měla v první řadě předcházet obec důsledným územním plánováním, aby průmyslová činnosti nebyla umisťována do blízkosti obytné zástavby. Pokud totiž taková situace nastane, je obtížné ji uspokojivě řešit.</p> <p>Pokud však někdo provozuje zdroj znečištění ovzduší v rozporu se zákonem, může inspekce životního prostředí nebo obecní úřad obce s rozšířenou působností rozhodnout o zastavení takového provozu. Právní úprava je v tomto případě přísná, aby bylo možné rychle a účinně zasáhnout proti provozovateli zdroje znečištění ovzduší. Na druhou stranu jsou ale úřady při zakazování provozu opatrné a tento nástroj využívají jen v případech naprosto spolehlivě zjištěných a velice závažných stavů. Na toto možné úskalí právní úpravy ombudsman již dříve upozornil ministra životního prostředí.</p> <p>Příkladem může být provoz lisovny plastů, na který si kvůli zápachu a znečišťování ovzduší stěžovateli lidé žijící v sousedství. Namítali, že provozovatel nemá potřebné povolení k provozu zdroje znečištění ovzduší. Inspekce životního prostředí k případu přistupovala rezervovaně a zohledňovala, že se provozovatel snaží potřebné povolení získat. Po šetření ombudsmana však nejprve provozovateli uložila pokutu a nakonec v souladu se zákonem rozhodla o zastavení provozu.</p> <h5>Přísnější limity pro komunální čistírny odpadních vod</h5> <p>Ombudsman se v průběhu let opakovaně setkával s případy, kdy vodoprávní úřady při vydávání nového povolení k vypouštění odpadních vod pro stávající městskou čistírnu odpadních vod stanovily mírnější limity, než byla čistírna odpadních vod schopna dodržovat. Do vodních toků a nádrží se tak vypouštělo víc znečišťujících látek. Na základě doporučení zpracovalo Ministerstvo životního prostředí novelu nařízení, které limity stanovuje, a zpřesnilo také slovní popis nejlepší dostupné technologie pro čistírny odpadních vod.</p> <h5>Ubývá zemědělské půdy</h5> <p>Podle údajů Českého statistického úřadu přišla Česká republika mezi lety 1989 a 2019 o více než 94 000 hektarů zemědělské půdy. I toto je jedno z témat, které se prolíná stavební agendou v působnosti ombudsmana, protože jsou to právě stavební záměry, které zasahují do krajiny a zemědělské půdy. Jeden z posledních takových případů se týkal kontroverzního záměru průmyslové zóny v sousedství plzeňského městského obvodu Litice. Průmyslová zóna by zde měla vzniknout na 13,5 ha kvalitní zemědělské půdy. Krajský úřad i Ministerstvo životního prostředí konstatovaly v rámci postupu dle zákona o posuzování vlivu na životní prostředí, že záměr nemá významný vliv na životní prostředí. Ministerstvo přitom účelově obešlo a nerespektovalo závazný právní názor vyslovený soudem. Případem se už začalo zabývat Nejvyšší státní zastupitelství v souvislosti s možností podat žalobu ve veřejném zájmu.</p> <h5>Snížení ochrany životního prostředí s novým stavebním zákonem</h5> <p>Ochrana životního prostředí nabývá na důležitosti zejména v současné době, kdy probíhají legislativní práce na rekodifikaci veřejného stavebního práva. Ombudsman již od počátku, kdy byl představen věcný záměr nového stavebního zákona, nesouhlasí s navrhovanou integrací dotčených orgánů, kam patří i orgán ochrany životního prostředí, a žádá, aby bylo upuštěno od začlenění těchto agend do činnosti stavebních úřadů. Považuje navrhovanou integraci za nepřijatelné riziko, kdy může být ochrana životního prostředí bezprostředně ohrožena na úkor požadavku na &quot;zrychlení&quot; povolovacích procesů.<i> &quot;Ze svých dlouholetých zkušenostní nemohu říci, že by rychlost byla vždy tím nejdůležitějším pro dobro věci,&quot;</i> dodává ombudsman.</p>

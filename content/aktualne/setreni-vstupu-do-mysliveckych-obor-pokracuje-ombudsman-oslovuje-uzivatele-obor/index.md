---
title: "Šetření vstupu do mysliveckých obor pokračuje – ombudsman oslovuje uživatele obor"
tags:
  - Tisková zpráva
oldUrl: "/aktualne/tiskove-zpravy-2021/setreni-vstupu-do-mysliveckych-obor-pokracuje-ombudsman-oslovuje-uzivatele-obor"
date: 2021-01-08
perex: "<p>Veřejný ochránce práv pokračuje ve výzkumném šetření zaměřeném na vstup do mysliveckých obor. Poté, co se nejprve obrátil na orgány státní správy, nyní oslovuje také uživatele obor.</p>"
---

<!-- imported from the old website -->

<p>Ombudsman v loňském roce zahájil celorepublikové výzkumné šetření týkající se problematiky vstupu veřejnosti do mysliveckých obor. Vycházel přitom z podnětů, v nichž lidé poukazovali na omezený vstup do obor nebo na úplný zákaz či nemožnost vstupu do nich. </p> <p>Výzkumné šetření je zaměřené na shromáždění dat o oborách v České republice a informací o možnostech vstupu a pohybu veřejnosti v těchto oborách. V první fázi šetření proto ombudsman oslovil orgány státní správy myslivosti, orgány státní správy lesů a orgány ochrany přírody s cílem zmapovat počet obor a jejich lokalizaci, seznámit se s konstrukčním řešením obor a s mírou možnosti pohybu návštěvníků v nich. Zjišťoval také postoje orgánů státní správy k otázce vstupu veřejnosti do obor a počty podnětů, se kterými se úřady v dané oblasti setkávají. </p> <p>Nyní se ombudsman obrací s dotazníkem také na samotné uživatele mysliveckých obor.<i> „Ze stížností i z vlastní zkušenosti vím, že ne vždy je možné do obor vstupovat, ale zároveň chápu, že za určitých okolností může být například z hlediska chovu zvěře volný pohyb osob nežádoucí. Vedle názoru návštěvníků obor a orgánů státní správy bych proto rád znal také názor uživatelů obor na danou věc. Zajímá mě zejména, do jaké míry může podle nich pohyb veřejnosti v oborách zasahovat do výkonu práva myslivosti,“</i> uvádí ombudsman Stanislav Křeček. Ocenil by proto, kdyby se uživatelé obor zapojili do probíhajícího šetření v co největším počtu a sdělili mu své zkušenosti a poznatky k danému tématu a informace o tom, s čím se při hospodaření v oborách nejčastěji potýkají.</p>

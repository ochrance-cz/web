---
title: "I v domově pro seniory či léčebně mají lidé právo účastnit se voleb"
tags:
  - Tisková zpráva
oldUrl: "/aktualne/tiskove-zpravy-2013/i-v-domove-pro-seniory-ci-lecebne-maji-lide-pravo-ucastnit-se-voleb"
date: 2013-10-11
perex: "<p>Občané, kteří nemohou volit přímo ve volební místnosti podle místa svého trvalého bydliště, protože se nacházejí např. v zařízeních pro seniory, psychiatrických léčebnách, nemocnicích, porodnicích, policejních celách či ve výkonu vazby či trestu odnětí svobody apod., nejsou zbaveni volebního práva. Musí jim být umožněno volit prostřednictvím zápisu do zvláštního seznamu nebo na základě voličského průkazu.</p>"
---

<!-- imported from the old website -->

<p>Pobytová zařízení by měla s klienty o účasti na volbách komunikovat a všem, kdo projeví zájem, umožnit volit tím, že je nechají zapsat do zvláštního seznamu voličů. Nejvyšší správní soud již dříve konstatoval, že zdravotnická zařízení a zařízení sociálních služeb jsou povinna aktivně, řádně a včas informovat voliče ve svém zařízení o možnosti účastnit se voleb. Nemají tedy čekat, zda se některý z klientů či pacientů o své právo volit sám přihlásí, ale mají povinnost se jich aktivně dotazovat, zda chtějí být vyškrtnuti ze seznamu voličů v místě svého trvalého pobytu a zapsáni do zvláštního seznamu v místě zařízení. Rozhodnutí NSS se dá adekvátně vztáhnout na jakákoli zařízení, v nichž jsou lidé v závislém postavení. Zařízení jsou povinna vytvořit seznam voličů a předat ho obci, v níž se zařízení nachází, aby mohli být tito občané zapsáni do zvláštního seznamu voličů.  </p><p><img src="https://www.ochrance.cz/uploads/RTEmagicC_volby.jpg.jpg" style="PADDING-RIGHT: 10px; FLOAT: left" height="141" width="299" alt="" />V případě volby prostřednictvím zápisu do zvláštního seznamu voličů hlasuje občan do přenosné urny, se kterou se za ním dostaví dva členové okrskové místně příslušné volební komise. V některých větších zařízeních a nemocnicích může být volební okrsek zřízen přímo v areálu. </p><p>Zapsání do zvláštního seznamu zařizuje správa či velitel zařízení a pro letošní předčasné volby do Poslanecké sněmovny končí tato možnost v pátek 18. října.</p>Další možností je tzv. voličský průkaz, vhodný především pro občany, kteří nevědí, kde se budou v den voleb nacházet, nebo např. mají na termín voleb naplánovanou hospitalizaci apod. Voličský průkaz se vystavuje na základě písemné žádosti s úředně ověřeným podpisem, anebo na základě osobní žádosti na obecním úřadě až do okamžiku uzavření stálého seznamu voličů. O voličský průkaz je možné zažádat již od 10. října.

---
title: "Díky novele zákona se do lesního hospodaření dostane víc odborníků"
vystupy:
  - tz
oldUrl: "/aktualne/tiskove-zpravy-2019/diky-novele-zakona-se-do-lesniho-hospodareni-dostane-vic-odborniku/"
date: 2019-03-04
perex: "<p>Ministerstvo zemědělství na doporučení zástupce ombudsmanky připravuje nová pravidla pro udělování licence odborného lesního hospodáře. Chystaná novela lesního zákona by měla rozšířit okruh uznávaného odborného lesnického vzdělání.</p>"
---

<!-- imported from the old website -->

<p>Zástupce ombudsmanky zjistil, že podle lesního zákona může licenci odborného lesního hospodáře, jehož úkolem je zabezpečovat odbornou úroveň hospodaření v lese, získat po určité době praxe pouze absolvent střední lesnické školy, nebo vysoké školy, studijního oboru lesní inženýrství. Neuznává se ale bakalářské studium v oboru, přestože je vyšší než středoškolské. Ministerstvo zemědělství na upozornění ihned konstruktivně zareagovalo a připravilo návrh novely lesního zákona, v níž rozšiřuje podmínku vzdělání pro licenci odborného lesního hospodáře o bakalářské, a rovněž o vyšší odborné vzdělání. </p> <p>Návrh novely v současné době projednává Poslanecká sněmovna.</p> <p>Zástupce ombudsmanky se zabýval případem muže, který vystudoval bakalářský studijní program „Lesnictví“, měl za sebou několik let praxe v oboru, ale zjistil, že úřad (orgán státní správy lesů) mu licenci odborného lesního hospodáře nevydá, protože nesplňuje podmínku potřebného vzdělání stanovenou v zákoně. Stěžovatel namítal, že jako absolvent bakalářského studia má v oboru vyšší vzdělání než středoškolák, který přitom licenci získat může.</p> <p><i>„Lesní zákon ve stávající podobě nezohledňuje vývoj, k němuž došlo ve vysokoškolském vzdělávacím systému, zejména existenci vysokoškolského vzdělání bakalářského stupně. Z porovnání středoškolského a bakalářského studijního programu Lesnictví je na první pohled zřejmé, že absolvent bakalářského programu získává přinejmenším srovnatelné odborné znalosti jako středoškolák. Nedává proto smysl, aby se nemohl stát odborným lesním hospodářem,“</i> vysvětluje zástupce ombudsmanky. <i>„Oceňuji vstřícný a konstruktivní přístup Ministerstva zemědělství, které ihned připravilo novelu, která mezeru v lesním zákoně odstraní,“</i> dodává.</p> <p> </p> <p>Odborný lesní hospodář je odborník, který rozumí lesnímu hospodaření, zajišťuje jeho odbornou úroveň a soulad s právními předpisy. Především pro vlastníky menších lesů, kteří obvykle sami nejsou v oboru vzdělaní, představuje odborný lesní hospodář klíčovou funkci. Musí ho mít každý vlastník lesa. Vlastníkům lesa do rozlohy 50 ha určí a platí odborného lesního hospodáře stát (ale mohou si vybrat a platit i vlastního), u lesů o větší rozloze si ho vlastníci vybírají a platí sami.</p> <p>Projednávaná novela lesního zákona navrhuje přesné vymezení povinností odborného lesního hospodáře hrazeného státem. Odborný lesní hospodář by podle ní měl sledovat stav lesních porostů a upozorňovat vlastníka na výskyt škodlivých činitelů, navrhovat nezbytná kontrolní a ochranná opatření, měl by upozorňovat vlastníka na nutnost provedení těžby nahodilé, navrhovat způsoby asanace vytěženého dříví, měl by doporučovat postup obnovy lesa, provedení výchovných zásahů, poskytovat vlastníkovi odborné informace a doporučení při ochraně lesů, pěstebních a těžebních činnostech a měl by například také potvrzovat, zda činnosti, na jejichž provedení žádá vlastník lesa finanční prostředky, jsou co do rozsahu a kvality provedeny v souladu s právními předpisy.</p>

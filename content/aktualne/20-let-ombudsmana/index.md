---
title: "20 let ombudsmana"
vystupy:
  - tz
date: 2020-12-18
perex: Dnes je to na den přesně 20 let, co v České republice působí ombudsman. Právě 18. prosince 2000 se se totiž funkce veřejného ochránce práv ujal Otakar Motejl. V roce 2010 ho vystřídal Pavel Varvařovský, po jehož rezignaci se v roce 2014 funkce ujala Anna Šabatová. Tu v letošním roce nahradil v pořadí čtvrtý ombudsman Stanislav Křeček.
---

Za 20 let existence se na ombudsmana obrátilo více než 140 000 lidí se svými podněty, stížnostmi a žádostmi o radu. Nejčastěji lidé žádali pomoc v oblasti sociálního zabezpečení a stavebnictví. Ombudsmani také zahájili více než 700 šetření z vlastní iniciativy, obvykle na základě informací z médií, nebo šlo o systematické šetření vycházející z více jednotlivých podnětů upozorňujících na obdobný problém. Příkladem šetření z vlastní iniciativy v průběhu let jsou například kauzy: devastace památkově chráněných objektů bývalého obchodního domu Textilia-Ostravica, užívání honitby Obora Radějov jako obory, vystěhování romských rodin ze Vsetína, postup úřadů v souvislosti s nebezpečnými látkami v Bečvě, stavba Nová Masaryčka v Praze, černá stavba v ochranném pásmu přírodní rezervace Dolní Poohří, vyplácení sociálních dávek formou poukázek v Litvínově, uplatňování Haagské úmluvy v souvislosti s mezinárodními únosy dětí, odebrání dětí z bytových důvodů, hygienické podmínky ve věznicích – možnost sprchování vězněných osob aj.

Zjištěním pochybení skončilo více než 10 000 šetření. V naprosté většině případů ombudsman dosáhl nápravy, pouze ve 270 případech bylo nutné přistoupit k sankci formou zveřejnění nebo informování nadřízeného úřadu.

Jen za posledních 10 let ombudsmani připomínkovali 300 různých právních předpisů a velká část jejich připomínek, obzvlášť těch zásadních, byla akceptována. Přispívá k tomu fakt, že připomínky vždy vycházejí z poznatků z praxe ombudsman, z šetření skutečných případů. Tímto způsobem se daří eliminovat případné potíže, které by přijetím navrhované právní úpravy mohly v praxi vzniknout.

Podle současného ombudsmana Stanislava Křečka se za dvacet let podařilo vybudovat stabilní a respektovanou instituci, kterou i většina úřadů vnímá jako někoho, kdo je nechce primárně kritizovat, ale kdo se snaží pomáhat zlepšovat jejich vlastní práci. Svědčí o tom fakt, že pokud ombudsman zjistí pochybení, úřady v naprosté většině případů argumentaci přijímají. Je to i díky tomu, že ombudsmani vždy dbali na vysokou odbornost zaměstnanců Kanceláře veřejného ochránce práv.

*„Často jsem dotazován na velké úspěchy a významné kauzy, které jsme úspěšně vyřešili. Ombudsman je tady ale pro lidi, ne pro slávu a ‚velké‘ případy. Stejně důležitý je každý podnět, nejsou žádné větší či menší, na prvním místě jsou lidé s potížemi, které už sami nedokážou řešit a potřebují naši pomoc. Mám stejnou radost z každého případu, kdy někomu vymůžeme správný důchod, ‚rozhýbeme‘ nečinný úřad, zastaneme se někoho, když je diskriminovaný, tohle jsou naše každodenní velké úspěchy,“* říká ombudsman Stanislav Křeček. Samozřejmě se ale povedlo řešit i záležitosti přesahující jednotlivé stěžovatele, například změna v sirotčích důchodech, záchrana Lázní Kyselka, otevření debaty o dostupnosti sociálních služeb a o kvalitě péče o seniory v zařízeních provozovaných bez registrace a mnoho dalšího.

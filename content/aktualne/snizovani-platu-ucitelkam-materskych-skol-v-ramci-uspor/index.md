---
title: "Snižování platu učitelkám mateřských škol v rámci úspor"
oldUrl: "src/www.ochrance.cz/aktualne/tiskove-zpravy-2013/snizovani-platu-ucitelkam-materskych-skol-v-ramci-uspor"
date: 2013-11-05
perex: "<p>Zástupce veřejného ochránce práv se zabýval stížnostmi celé řady učitelek v mateřských školách, které upozorňovaly na to, že v důsledku úsporných opatření byly hromadně přeřazovány do nižší platové třídy (z 9. platové třídy do 8. platové třídy). Nejvíce podnětů k ochránci směřovalo z Olomouckého kraje, problém se však plošně dotkl i jiných krajů v rámci celé České republiky. </p>"
---

<!-- imported from the old website -->

<p>Podle Katalogu prací mohou být učitelé mateřských škol zařazeni buď do 8. nebo 9. platové třídy podle toho, zda se podílí na tvorbě vzdělávacího programu třídy mateřské školy, a zda aplikují vzdělávací a výchovné metody včetně případné individuální práce s dětmi se speciálními vzdělávacími potřebami (9. platová třída). Některé učitelky ve svých stížnostech uváděly, že byly na jeden měsíc účelově ponechány v 9. platové třídě, aby vytvořily vzdělávací program na celý rok, a pak byly z úsporných důvodů převedeny do 8. platové třídy, protože to už vzdělávací program „jen aplikují“. Učitelky byly přesvědčeny o tom, že změněná pracovní náplň, z níž bylo vyňato vytváření školních a třídních vzdělávacích plánů, neodpovídá cílům stanoveným v Rámcovém vzdělávacím program pro předškolní vzdělávání, vydaném MŠMT v souladu s § 4 odst. 3 školského zákona. Metodický pokyn přitom výslovně stanoví, že:<em> „Nedostatek finančních prostředků není důvodem pro zařazení zaměstnance do nižší platové třídy, než která mu přísluší podle náročnosti požadované a vykonávané práce v souladu s katalogem prací. Nelze proto zařazovat obecně, např. učitele do 11. platové třídy, vychovatele, pedagogy volného času a učitelky mateřských škol do 8. platové třídy.“</em> </p><p>Z šetření bylo zástupce ochránce bylo zjevné, že došlo k plošnému snížení objemu finančních prostředků v regionálním školství a důsledkem byly změny v platovém zařazení pedagogických pracovnic, které byly nedostatkem financí vynuceny. Zaměstnavatelé hledali řešení pokud možno v mezích zákona a podzákonných předpisů, zda však nedošlo k porušení školských předpisů zůstalo otevřenou otázkou. K porušení právních předpisů by mohlo dojít i v případě, kdy zaměstnavatel účelově a pouze formálně vypustil z charakteristiky pracovní náplně klíčovou činnost, na základě níž je nutno zaměstnance dle katalogu prací odměňovat již v 9. platové třídě.</p><p>Zástupce ochránce dospěl po šetření k závěru, že jednotlivým oblastním inspektorátům práce nelze vytknout žádná zásadní pochybení u běžných kontrol dodržování pracovněprávních předpisů ze strany zaměstnavatelů. Z celkového kontextu případů však podle zástupce ochránce jednoznačně vysvítá, že důvodem snižování platů pedagogických pracovnic byla výhradně úsporná opatření. Přeřazováním do nižších platových tříd tak docházelo k obcházení právních předpisů v oblasti školství, což už inspektoráty práce postihnout nemohou.</p><p>Jakkoli je v otázkách odměňování pedagogických pracovníků a pracovnic omezena i věcná působnost ČŠI, není odměňování zcela mimo její kompetence. Úkolem MŠMT je pak sledovat situaci a metodicky na tomto poli působit. K řešení problému proto zástupce ochránce doporučil provádět společné kontroly ČŠI a oblastních inspektorátů práce u těch školských zařízení, kde pochybnost o dodržování právních předpisů buď na úseku pracovněprávních či školských předpisů vyvstane. Jen společným postupem je možné obcházení či porušování právních předpisů odhalit a zajišťovat nápravu. </p><p>ČŠI iniciativu zástupce veřejného ochránce práv uvítala,  již dříve navrhovala Státnímu úřadu inspekce práce společný postup.</p><p><strong>Nedostatek finančních prostředků nemůže být jediným důvodem pro zařazení pedagogického pracovníka či pracovnice do nižší platové třídy, než která mu/jí přísluší podle náročnosti požadované a vykonávané práce v souladu s Katalogem prací. V takovém případě by se mohlo jednat o obcházení školského zákona a jeho cílů i přesto, že postup zaměstnavatele (školského zařízení) by nevykročil z mezí pracovněprávních předpisů.</strong></p><p><a href="http://www.ochrance.cz/fileadmin/user_upload/STANOVISKA/Ostatni-organy/2345-2012-VOP-ZZ.pdf" target="_blank">Zpráva o šetření</a></p>

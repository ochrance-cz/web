---
title: "Nový průzkum odhalil přetrvávající antisemitismus v EU"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/novy-pruzkum-odhalil-pretrvavajici-antisemitismus-v-eu/"
date: 2019-02-13
perex: "<p>Rozsáhlý průzkum agentury EU pro základní práva (FRA) zjišťoval zkušenosti evropských Židů a Židovek s antisemitismem, diskriminací a projevy nenávisti.</p>"
---

<!-- imported from the old website -->

<p>Agentura Evropské unie pro základní práva (European Union Agency For Fundamental Rights, FRA) vydala v prosinci 2018 zprávu Experiences and perceptions of antisemitism – Second survey on discrimination and hate crime against Jews in the EU, která mapuje výsledky rozsáhlého průzkumu zaměřeného na zkušenosti s antisemitismem, diskriminací a projevy nenávisti, a to mezi téměř 16 400 lidmi, kteří se identifikují jako Židé/Židovky. Průzkum byl proveden ve 12 zemích* EU, kde žije 96 % evropské židovské populace. </p> <p>Zpráva uvádí, že 89 % všech oslovených vnímá antisemitismus jako přetrvávající problém. Téměř 88 % oslovených navíc uvedlo, že ve své zemi pociťují vzrůstající antisemitské nálady, převážně na internetu, ale také na veřejnosti, v médiích či v politickém životě. Více než třetina dotázaných uvedla, že se kvůli obavám o bezpečnost raději vyhýbá účasti na židovských akcích, nošení židovských symbolů nebo svoji židovskou identitu před ostatními raději tají. Téměř 38 % oslovených rovněž zvažovalo emigraci, protože se ve své domovské zemi necítí bezpečně.</p> <p>Kvůli svému židovskému původu se cítí diskriminováno 11 % oslovených, a to nejčastěji v zaměstnání. Respondenti a respondentky například uvedli, že si v době důležitých židovských svátků nemohou vzít v zaměstnání volno nebo nemají dovoleno nosit na pracovišti židovské symboly. </p> <p>Průzkum rovněž ukázal časté zkušenosti s antisemitsky motivovaným obtěžováním, zejména v podobě nenávistných komentářů na sociálních sítích, slovních útoků, výhružných mailů nebo nežádoucí pozornosti na veřejnosti. S různou formou obtěžování se setkalo zhruba 30 % dotázaných, a to převážně těch, kteří dávají svoji židovskou identitu viditelně najevo. Téměř 80 % z nich se však svěřilo, že incidenty nenahlásili ani policii, ani jinému orgánu. Důvodem je často přesvědčení, že by nahlášení incidentu nic nevyřešilo, a naopak by mohlo přivodit další problémy. Tajit svoji židovskou identitu je tak podle některých respondentů a respondentek nejlepší způsob, jak se obtěžování či diskriminaci vyhnout.</p> <p>Zpráva uvádí, že výsledky průzkumu jsou obzvláště znepokojující a vyzývá tak členské státy, aby proti antisemitismu účinně bojovaly.</p> <p>Celá zpráva ke stažení zde:</p> <p><a href="https://fra.europa.eu/en/publication/2018/2nd-survey-discrimination-hate-crime-against-jews" target="_blank">https://fra.europa.eu/en/publication/2018/2nd-survey-discrimination-hate-crime-against-jews</a></p> <p> </p> <p><i>* Rakousko, Belgie, Dánsko, Francie, Německo, Maďarsko, Itálie, Nizozemsko, Polsko, Španělsko, Švédsko a Velká Británie</i></p>

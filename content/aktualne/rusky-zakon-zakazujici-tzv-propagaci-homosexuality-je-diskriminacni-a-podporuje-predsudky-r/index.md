---
title: "Ruský zákon zakazující tzv. propagaci homosexuality je diskriminační a podporuje předsudky, rozhodl soud"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2017/rusky-zakon-zakazujici-tzv-propagaci-homosexuality-je-diskriminacni-a-podporuje-predsudky-r/"
date: 2017-09-04
perex: "<p>Podle Evropského soudu pro lidská práva je ruský antipropagační zákon diskriminační, porušuje svobodu projevu a podporuje homofobní atmosféru ve společnosti.</p>"
---

<!-- imported from the old website -->

<p>Evropský soud pro lidská práva se v červnu tohoto roku zabýval případem Bajev a ostatní vs. Rusko. Ruští aktivisté za práva homosexuálů N. Bajev, A. Kiselev a N. Alexejev se obrátili na soud kvůli tzv. antipropagačnímu zákonu. </p> <p>V letech 2003 a 2006 byly v Rusku v některých regionech implementovány zákony zakazující propagaci homosexuality před dětmi a mladistvými. Tyto zákony se později staly vzorem pro federální zákon přijatý v roce 2013, který slovo homosexualita nahrazuje pojmem „netradiční sexuální vztahy“. Podle ruských zákonodárců má být účelem tohoto zákona ochrana dětí a mladistvých před vším, co by propagovalo homosexualitu jako společenskou normu na úkor tradičních rodinných hodnot stojících pouze na vztahu muže a ženy. Podle zákona se pod touto propagací rozumí šíření informací, které mají za cíl „vytvářet“ v nezletilých netradiční sexuální orientaci, poskytovat jim informace o těchto vztazích, vzbuzovat u nich zájem o takové vztahy či propagovat atraktivitu takových vztahů. Porušení tohoto zákona se trestá pokutou od několika tisíc až po milion rublů, případně pozastavením činnosti organizace.</p> <p>Na protest proti zákonům zakazujícím propagaci homosexuality uspořádali pánové Bajev, Kiselev a  Alexejev v letech 2009 až 2012 demonstrace. Ty se konaly před střední školou, dětskou knihovnou a před budovou úřadu v regionech, kde byly výše uvedené zákony přijaty. Aktivisté při demonstracích drželi transparenty s nápisy podporujícími homosexualitu (např. „Jsem hrdý na svoji homosexualitu“ či „Homosexualita je normální.“). Následně byli obviněni z porušení zákona a byla jim uložena pokuta. Všichni tři se odvolali k příslušných ruským soudům, ovšem bez úspěchu. Aktivisté se rovněž obrátili k ruskému ústavnímu soudu, aby přezkoumal, zda nejsou zákony v rozporu s ústavou z hlediska rovného zacházení a svobody projevu. Ústavní soud rozhodl, že propagace homosexuality vede k pokřivenému vidění vztahů ve společnosti. V důsledku této propagace by tradiční a netradiční sexuální vztahy mohly být vnímány jako rovnocenné, což by vedlo k nevítanému zájmů nezletilých o takové vztahy a tím by byl ohrožen jejich mravní a duševní vývoj. Podle ústavního soudu tak antipropagační zákon chrání dobré mravy ve společnosti. </p> <p>Aktivisté se proto obrátili na Evropský soud pro lidská práva (dále v textu ESLP) ve Štrasburku. Ve své žádosti uvedli, že zákaz propagace homosexuality se vztahuje na veřejný projev ohledně identity, práv a sociálního statusu lidí s menšinovou sexuální orientací, což považují za diskriminační. V praxi to podle aktivistů znamená, že jde v podstatě o zákaz jakékoli zmínky o homosexualitě na veřejnosti. Takový zákaz má negativní dopad i v každodenním životě. Aktivisté zdůraznili, že kvůli zákonu nejenže nemohou vést kampaně na podporu práv LGBT komunity, ale také musí svoji sexuální orientaci skrývat, a to kdykoli jsou v jejich blízkosti přítomny děti či mladiství.</p> <p>ESLP v červnovém rozsudku uvedl, že došlo k porušení článku 10 (svoboda projevu) a článku 14 (zákaz diskriminace) Evropské úmluvy o ochraně lidských práv. Ve svém rozhodnutí soud konstatoval, že účel tohoto zákona, způsob formulace a aplikace v případě tří aktivistů je diskriminační. Podle soudu se rovněž ruským autoritám nepodařilo prokázat, jakým způsobem ohrožuje svoboda projevu v otázkách práv LGBT komunity tradiční rodinné hodnoty. Takové zákony podle soudu ztělesňují předsudky heterosexuální většiny vůči homosexuální menšině. Soud uvedl, že samotný zákon neslouží žádnému legitimnímu veřejnému zájmu, naopak pomáhá posilovat stigma a předsudky a podněcuje homofobii, což je v rozporu s hodnotami demokratické společnosti, ke které patří rovnost, pluralita a tolerance. </p> <p>Soud rovněž nařídil zaplatit aktivistům odškodné ve výši 43 tisíc eur.</p> <p>Rusko verdikt ESLP odmítlo a uvedlo, že se v zákonné lhůtě od vydání rozsudku odvolá k Velkému senátu ESLP.</p> <p>Podrobněji k případu zde:</p> <a href="https://strasbourgobservers.com/2017/07/11/ecthr-finds-russias-gay-propaganda-law-discriminatory-in-strong-worded-judgment/" target="_blank">https://strasbourgobservers.com/2017/07/11/ecthr-finds-russias-gay-propaganda-law-discriminatory-in-strong-worded-judgment/</a>

---
title: "Evropský soud pro lidská práva: Itálie musí řešit problém přeplněnosti věznic"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2013/evropsky-soud-pro-lidska-prava-italie-musi-resit-problem-preplnenosti-veznic/"
date: 2013-01-14
perex: "<p>Evropský soud pro lidská práva vyzval Itálii k řešení přeplněnosti italských věznic. Jejich kapacita je naplněna na 141 %, takže podmínky v porušují Úmluvu o ochraně lidských práv. V ČR přeplněnost věznic dočasně vyřešila amnestie prezidenta republiky. Pokud se včak nezmění trestní politika státu, budou věznice během několika let znovu plné.</p>"
---

<!-- imported from the old website -->

<p>Evropský soud pro lidská práva ve Štrasburku ve svém rozhodnutí ze dne 8. 1. 2013, ve věci Torreggiani and Others v. Italy (stížnost č. 43517/09)<sup>[1]</sup>,<sup> </sup>které není prozatím konečné<sup>[2]</sup>, vyzval Itálii k řešení neúnosného stavu přeplněnosti italských věznic. Stížnost podalo několik odsouzených, kteří po delší dobu (v řádu několika let) vykonávali trest odnětí svobody v podmínkách, které štrasburský soud shledal jako v rozporu s Úmluvou o ochraně lidských práv a základních svobod, resp. s čl. 3 Úmluvy (zákaz mučení a nelidského nebo ponižujícího zacházení). </p><p>Odsouzení byli po třech umístěni na cele s výměrou 9 m<sup>2</sup>. Na jednoho tak připadaly 3 m<sup>2</sup>. Danou situaci dle rozhodnutí Evropského soudu pro lidská práva ještě zhoršily další podmínky umístění, jako nedostatek teplé vody k osprchování a v některých případech i nedostatečné osvětlení cel a špatná ventilace. Rozhodnutí bylo vydáno v režimu <em>pilot judgement</em> obdobně jako nedávno v případu Ananyev v. Russia<sup>[3]</sup>. Jakmile se rozhodnutí stane konečným, mají italské úřady roční lhůtu pro zjednání systémové nápravy tak, aby k dalším obdobným stížnostem italských odsouzených nedocházelo.</p><p>Případ je zajímavý i v kontextu nedávné amnestie prezidenta České republiky. Itálie nemá (resp. na rozdíl od České republiky neměla) nikterak výrazně vysoký počet vězněných osob. Index Prison population rate, který poměřuje počet vězněných na 100 tis. obyvatel, ukazuje v případě Itálie 109, což je poměrně běžný poměr v zemích západní Evropy. Česká republika na konci roku 2012 (tedy před poměrně rozsáhlou amnestií) měla dvojnásobný počet odsouzených na 100 tis. obyvatel (zmíněný index 219). Navzdory tomu jsou italská vězeňská zařízení kapacitně naplněna na 141 %, což je příčinou problémů.<sup>[4]</sup></p><p>Soud v tomto případě k jako možnému opatření k nápravě odkázal na dokumenty Rady Evropy doporučující využívat alternativní prostředky k uvěznění, pokud je to možné, a současně upravit trestní politiku.<sup>[5]</sup> V České republice se dlouhodobě vysoký počet vězněných osob v populaci a obdobné kapacitní problémy vězeňských zařízení pokusil jednorázově zhojit svou amnestií prezident republiky. Prezidentská amnestie tak sice bezprostředně odlehčí věznicím, z dlouhodobého hlediska to však na problému vysokého počtu vězněných osob v ČR (a s tím související přeplněnosti věznic) nic nezmění. Libor Dušek z Institutu pro demokracii a ekonomickou analýzu (IDEA) ve své studii<sup>[6]</sup> konstatuje, že věznice se v případě amnestie do několika let znovu naplní. Jako příčinu tohoto stavu pak zmiňuje nastavení trestní politiky státu (zejm. nadbytečnou kriminalizaci některých jednání a nízké využívání alternativních trestů). Je na Ministerstvu spravedlnosti, aby využilo získaný čas k přijetí systémových opatření.</p><br /><hr /><p><em>[1]</em><em> Rozhodnutí je dostupné v databázi HUDOC ve francouzském jazyku.</em></p><p><em>[2]</em><em> Konečným se rozhodnutí senátu Evropského soudu pro lidská práva stane za podmínek v čl. 43 Úmluvy o ochraně lidských práv a základních svobod (ve Sbírce zákonů vyhlášena pod č. 209/1992 Sb.).</em></p><p><em>[3]</em><em> Informace o rozhodnutí dostupné na: </em><a href="https://www.ochrance.cz/ochrana-osob-omezenych-na-svobode/aktuality-z-detenci/aktuality-z-detenci-2012/evropsky-soud-pro-lidska-prava-rusko-musi-prijmout-opatreni-k-humanizaci-vykonu-vazby/"><em>http://www.ochrance.cz/ochrana-osob-omezenych-na-svobode/aktuality-z-detenci/aktuality-z-detenci-2012/evropsky-soud-pro-lidska-prava-rusko-musi-prijmout-opatreni-k-humanizaci-vykonu-vazby/</em></a><em> (cit. dne 8. 1. 2013).</em></p><p><em>[4]</em><em> Zdroj dat: </em><a title="Otevření do nového okna" href="http://www.prisonstudies.org/info/worldbrief/?search=europe&amp;x=Europe" target="_blank"><em>http://www.prisonstudies.org/info/worldbrief/?search=europe&amp;x=Europe</em></a> <em> (cit. dne 8. 1. 2013).</em></p><p><em>[5]</em><em> Doporučení Výboru ministrů Rady Evropy Rec(99)22 a Rec(2006)13.</em></p><p><em>[6]</em><em> Dostupné na: </em><a title="Otevření do nového okna" href="http://idea.cerge-ei.cz/documents/kratka_studie_2012_04.pdf" target="_blank"><em>http://idea.cerge-ei.cz/documents/kratka_studie_2012_04.pdf</em></a> <em> (cit. dne 8. 1. 2013).</em></p>

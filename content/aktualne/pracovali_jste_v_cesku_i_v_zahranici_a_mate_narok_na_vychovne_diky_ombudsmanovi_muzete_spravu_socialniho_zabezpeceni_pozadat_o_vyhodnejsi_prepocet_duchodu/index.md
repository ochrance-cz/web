---
title: Pracovali jste v Česku i v zahraničí a máte nárok na výchovné? Díky
  ombudsmanovi můžete správu sociálního zabezpečení požádat o výhodnější
  přepočet důchodu
date: 2023-04-03T12:48:22.862Z
vystupy:
  - tz
perex: >
  <p>Tisíce důchodců, kteří kvůli práci v&nbsp;zahraničí pobírají takzvaný dílčí
  důchod, mohou v&nbsp;souvislosti se zavedením výchovného požádat Českou správu
  sociálního zabezpečení o přepočet. Na popud ombudsmana se k&nbsp;takovému
  výkladu předpisů přiklonilo Ministerstvo práce a sociálních věcí. Veřejný
  ochránce práv se na ministerstvo obrátil kvůli podnětům seniorek, které
  v&nbsp;minulosti pracovaly mimo území ČR, zejména na Slovensku a v Německu. Ty
  veřejného ochránce práv upozorňovaly na značně sníženou výši výchovného.</p>
---
<p>Jednou ze stěžovatelek byla i důchodkyně z&nbsp;Hodonínska, která patnáct let pracovala na Slovensku. V&nbsp;lednu při návštěvě správy sociálního zabezpečení zjistila, že kvůli práci v&nbsp;zahraničí nedostane výchovné v&nbsp;plné výši, ale místo 1 000 korun měsíčně jí k&nbsp;důchodu za výchovu dvou dětí přibude pouze 500 korun. V&nbsp;dopise ombudsmanovi zmínila, že zaměstnání na Slovensku bylo v&nbsp;pohraničí často jediná možnost, pokud člověk nechtěl být bez práce. &nbsp;</p>

<p>Veřejný ochránce práv se i na základě případu této seniorky obrátil na Ministerstvo práce a sociálních věcí. Požádal ho, aby lidem, kteří splnili podmínky nároku na takzvaný plný český důchod, umožnilo požádat o přepočet důchodů. Ministerstvo souhlasilo.</p>

<p>O přepočet mohou lidé požádat ve dvou situacích:</p>

<ol>
	<li>Důchodce ke dni přiznání předčasného nebo řádného starobního důchodu získal dostatek české doby pojištění pro vznik nároku na tento důchod jen z&nbsp;českých dob, tedy 35 let všech dob nebo 30 let doby, kdy hradil pojistné do českého důchodového systému.</li>
	<li>Důchodce ke dni přiznání řádného starobního důchodu nezískal dostatek české doby pojištění pro vznik nároku na plný důchod, ale dosáhl takzvaného pozdního důchodového věku &ndash; ten odpovídá důchodovému věk muže stejného data narození zvýšenému o 5 let &ndash; a získal 20 let všech českých dob pojištění nebo 15 let doby, kdy hradil do českého systému pojistné.</li>
</ol>

<p>Úředníci při přepočtu zjistí, zda je po započítání výchovného pro žadatele výhodnější plný starobní důchod nebo ten takzvaně dílčí, u kterého se zohledňuje doba práce v&nbsp;zahraničí. Žadatel pak začne pobírat vyšší z&nbsp;dávek. Správa sociálního zabezpečení po přepočtu také lidem doplatí rozdíl mezi oběma důchody za období, kdy jim zvýšení náleží.</p>

<p>Podle MPSV ale nezvládne Česká správa sociálního zabezpečení všechny dílčí důchody přepočítat automaticky. Lidé, kteří podobně jako seniorka z&nbsp;Hodonínska dílčí důchod dostávají, tak musí o přepočet sami požádat. Pokud nebudou s&nbsp;rozhodnutím ČSSZ souhlasit, mohou proti němu podat námitky a poté buď správní žalobu, nebo podnět k&nbsp;veřejnému ochránci práv.</p>

---
title: "Kancelář starosty Budapeště blokovala přístup ze své sítě na webové stránky s LGBTQI tématikou"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2019/kancelar-starosty-budapeste-blokovala-pristup-ze-sve-site-na-webove-stranky-s-lgbtqi-tem/"
date: 2019-09-02
perex: "<p>Podle maďarského ombudsmana tento krok poškodil nejen dotčené neziskové organizace, ale rovněž celou LGBTQI komunitu.</p>"
---

<!-- imported from the old website -->

<p>Maďarské neziskové organizace Háttér Society, Labrisz Lesbian Association a Rainbow Mission Foundation prosazující práva LGBTQI lidí (lesby, gayové, bisexuálové, transgender, queer a intersex) se v březnu letošního roku obrátily na místní úřad ombudsmana kvůli zablokovanému přístupu na webové stránky s LGBTQI tématikou, a to z internetové sítě Kanceláře starosty Budapeště (dále v textu „Kancelář“).</p> <p>V důsledku zablokování neměli zaměstnanci a zaměstnankyně Kanceláře přístup z této sítě na webové stránky LGBTQI organizací a jiné stránky vztahující se k LGBTQI. Kancelář však sdělila, že s tím nemá nic společného, protože blokování webového obsahu je v kompetenci poskytovatele internetových služeb. Dále Kancelář uvedla, že její zaměstnanci a zaměstnankyně přístup k LGBTQI webovým stránkám pro svoji práci stejně nepotřebují.</p> <p>Ombudsman po prošetření případu upozornil, že zaměstnankyně a zaměstnanci Kanceláře musí mít přístup k publikacím a tiskovým materiálům organizací, které se zabývají diskriminovanými skupinami obyvatel a to proto, aby Kancelář dostála svému závazku prosazovat rovné příležitosti. Webové stránky týkající se jiných diskriminovaných skupin, jako například Romů, žen či lidí se zdravotním postižením byly podle ombudsmana ze sítě Kanceláře přístupné. Vedle toho byly přístupné i webové stránky se zábavním obsahem nebo internetovými aukcemi. Blokování přístupu se tedy podle ombudsmana týkalo pouze webových stránek se zaměřením na LGBTQI komunitu.</p> <p>Ombudsman tak v květnu rozhodl, že se Kancelář dopustila diskriminace založené na sexuální orientaci a genderové identitě. Podle ombudsmana poškodila Kancelář zájmy dotčených organizací, protože blokováním přístupu jim omezila možnost reprezentovat jejich zájmy. Ombudsman rovněž zdůraznil, že Kancelář způsobila újmu i celé LGBTQI komunitě, protože na stránky s LGBTQI obsahem nahlížela podobně jako na stránky se škodlivým či ilegálním obsahem, které byly rovněž blokovány. Stránky s LGBTQI obsahem tedy Kancelář vnímala na stejné úrovni jako weby s nevhodným obsahem, čímž podle ombudsmana přispěla k posilování předsudků vůči LGBTQI komunitě.</p> <p>Ombudsman proto uložil Kanceláři pokutu ve výši zhruba 3.000,- EUR a nařídil blokované LGBTQI webové stránky zpřístupnit a tuto praxi již v budoucnu neopakovat. Dále ombudsman nařídil zveřejnit své rozhodnutí na oficiálních webových stránkách města.</p> <p>Informace k případu zde:</p> <a title="Otevření do nového okna" href="http://en.hatter.hu/news/equal-treatment-authority-fines-budapest-mayors-office-for-blocking-lgbtqi-websites" target="_blank">http://en.hatter.hu/news/equal-treatment-authority-fines-budapest-mayors-office-for-blocking-lgbtqi-websites</a> 

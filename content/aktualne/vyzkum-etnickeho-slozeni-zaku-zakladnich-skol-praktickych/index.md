---
title: "Výzkum etnického složení žáků základních škol praktických"
tags:
  - Tisková zpráva
oldUrl: "/aktualne/tiskove-zpravy-2011/vyzkum-etnickeho-slozeni-zaku-zakladnich-skol-praktickych"
date: 2011-12-01
perex: "<p>Ochránce zahájil rozsáhlý výzkum spojený se sběrem neadresných etnických dat v bývalých zvláštních školách. Výsledek výzkumu by měl vyvrátit nebo potvrdit kritiku České republiky za vysoký počet romských žáků ve školách určených ke vzdělávání zdravotně postižených. </p>"
---

<!-- imported from the old website -->

<p>Veřejný ochránce práv se rozhodl provést výzkum v rámci celé České republiky s cílem prověřit, zda je naplňováno právo na rovné zacházení v oblasti základního vzdělávání. Rovný přístup ke vzdělání a jeho poskytování všem žákům bez ohledu na jejich národnost nebo etnicitu předpokládá jak školský, tak antidiskriminační zákon. Cíle zmíněného výzkumu může být dosaženo pouze tehdy, budou-li dostupné údaje o národnostním složení žáků v bývalých zvláštních školách. Provádění výzkumu a osvětové činnosti v oblasti ochrany před diskriminací je přitom jedním z úkolů veřejného ochránce práv. Obdobné výzkumy již byly provedeny v celé řadě evropských států. Příkladem může být Velká Británie, kde se klade velký důraz na prevenci rasové diskriminace, a právě proto je zde sběr etnických dat běžně prováděn.</p><p>Česká republika je opakovaně kritizována za diskriminaci v přístupu ke vzdělání.  Evropský soud pro lidská práva ve svém rozsudku D. H. proti České republice z listopadu 2007 konstatoval, že dochází k nadměrnému umisťování českých Romů do škol poskytujících vzdělání dětem s postižením. Štrasburský soud tak v uvedeném rozsudku dospěl k závěru, že český školský systém nezajišťuje rovný přístup ke vzdělání všem dětem bez rozdílu.  </p><p>Cílem výzkumu veřejného ochránce práv je proto zmapování národnostního (etnického) složení žáků škol dnes nejčastěji označovaných jako základní školy praktické. Jde o školy, které vzdělávají žáky podle přílohy Rámcového vzdělávacího programu pro děti s lehkým mentálním postižením. Více než pět desítek škol v rámci celé České republiky bylo pro účely výzkumu vybráno náhodně ze seznamu České školní inspekce.</p><p>Zjišťování etnických dat obvykle provází otázka dostatečné ochrany osobních, resp. citlivých údajů ve smyslu zákona o ochraně osobních údajů. Český právní řád nicméně sběr informací o etnicitě umožňuje, pokud jde o data neadresná, tedy anonymní, bez možnosti ztotožnění statistického údaje s konkrétním žákem. Výzkum veřejného ochránce práv z uvedeného vychází: názvy škol, ani jména učitelů nebo žáků nebudou zveřejňována. V rámci výzkumu budou data sledována anonymně: jeho výstupem budou pouze obecné statistické údaje (čísla). </p><p>Aby byly výsledky objektivní, pracuje výzkum jednak s daty získanými od pedagogů jednotlivých škol, jednak s údaji opatřenými pracovníky Kanceláře veřejného ochránce práv přímo ve školách. K dispozici tak budou informace vnitřní, od pedagogů uvnitř vzdělávacího systému, tak vnější, získané nezávislou institucí. Učitelé znají své žáky velmi dobře, jsou s nimi v každodenním kontaktu, znají jejich rodinné zázemí. Disponují tak informacemi, z nichž mohou vyvodit, zda vnímají daného žáka jako Roma a zda by ho za Roma považovala většinová společnost.</p><p>Údaje, které učitelé v rámci výzkumu ochránci poskytnou, mají výlučně číselný neadresný charakter – jde jen o uvedení počtu žáků romské etnické příslušnosti.</p><p>Druhá sada údajů je založena na identifikaci žáků na základě vizuálního pozorování, kdy pověřený pracovník Kanceláře veřejného ochránce práv během návštěvy školy zaznamená údaj o počtu žáků, kteří vypadají jako Romové, a většinová společnost s nimi proto jako s Romy bude jednat.</p><p>Výzkum, jehož realizace byla započata v těchto dnech, je prováděn za podpory České školní inspekce i Úřadu pro ochranu osobních údajů. Bez ohledu na tuto podporu však oprávnění ochránce provádět výzkum a žádat ředitele škol o součinnost vyplývá přímo ze zákona o veřejném ochránci práv, a to jak v oblasti rovného zacházení, tak i z hlediska tradiční působnosti ochránce vůči řediteli školy, jako orgánu státní správy. Ochránce je proto oprávněn žádat ředitele škol, aby umožnili realizaci výzkumu a pověřeným pracovníkům Kanceláře veřejného ochránce práv, kteří sběr dat ve školách provádějí, poskytli potřebnou součinnost.</p>

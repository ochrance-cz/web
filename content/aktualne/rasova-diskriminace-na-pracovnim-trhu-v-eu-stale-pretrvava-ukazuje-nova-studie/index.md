---
title: "Rasová diskriminace na pracovním trhu v EU stále přetrvává, ukazuje nová studie"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2018/rasova-diskriminace-na-pracovnim-trhu-v-eu-stale-pretrvava-ukazuje-nova-studie/"
date: 2018-04-23
perex: "<p>Studie upozorňuje, že navzdory antidiskriminačním zákonům se nedaří s rasovou diskriminací účinně bojovat.</p>"
---

<!-- imported from the old website -->

<p>Evropská síť proti rasismu ENAR (European Network Against Racism) vydala v březnu letošního roku zprávu <i>Racism and Discrimination in employment in Europe: ENAR Shadow Report 2013–2017</i>. Ta se zabývá tématem rasismu a diskriminace na pracovním trhu v 23 zemích EU. Šetření byla provedena v letech 2013 až 2017. </p> <p>Studie uvádí, že muži a ženy z etnických a náboženských menšin, stejně jako migranti a migrantky, čelí na pracovním trhu přetrvávající diskriminaci. Studie upozorňuje, že od poslední vydané zprávy na stejné téma z roku 2012 (R<i>acism and discrimination in employment in Europe: ENAR Shadow Report 2012–2013</i>) nedošlo v boji proti rasové diskriminaci téměř k žádnému pokroku. Za problematické považuje nedostatky v zákonných úpravách, malé povědomí o samotné existenci antidiskriminačních zákonů či omezený přístup na pracovní trh pro migrantky a migranty.</p> <p>Výsledky studie například ukazují, že osoby z etnických a náboženských menšin ucházející se o zaměstnání mají omezenou šanci úspěšně projít výběrovým řízením. Lidé s cizím jménem mají menší šanci účastnit se pracovního pohovoru než lidé se stejnou či podobnou kvalifikací, jejichž jména ovšem cizí nejsou.  Podle studie jsou diskriminační praktiky výběrových řízení a strukturální nerovnosti příčinou toho, že etnické menšiny spolu s migranty a migrantkami čelí dlouhodobě vysoké nezaměstnanosti. Pokud přesto práci získají, nadále jsou vystaveni například rasistickým projevům, nerovnostem v odměňování, nejistotě setrvání v zaměstnání či v extrémních případech až nelidským pracovním podmínkám a vykořisťování. Rovněž výrazně převažují v určitých typech povolání či sektorech, obzvláště v zemědělství, službách a péči. </p> <p>Podle studie jsou na pracovním trhu nejvíce ohroženy ženy, a to z důvodu prolínání nejrůznějších nerovností, jako genderu, třídy, rasy či etnika. Ženy čelí diskriminaci, sexuálnímu obtěžování, vykořisťování či jiným formám špatného zacházení častěji než muži stejného etnika či rasy. Rovněž ženy z náboženských menšin, především muslimky, jsou oběťmi diskriminace, sexuálního obtěžování či přímo násilí častěji než muži stejného vyznání. V důsledku přetrvávající segregace pracovního trhu převažují ženy v určitých sektorech a zaměstnáních spojovaných tradičně právě se ženami. Týká se to především oblasti péče a zaměstnání jejichž náplní jsou domácí práce. Zde tvoří výraznou většinu zaměstnaných právě migrantky. V těchto oblastech navíc studie zaznamenala velmi časté zkušenosti žen s různými formami zneužívání a násilí. </p><p> Studie upozorňuje, že osoby z etnických a náboženských menšin, stejně jako migrantky a migranti, jsou nedílnou součástí pracovní síly a vysokým podílem tak přispívají evropské ekonomice. Strukturální a individuální rasismus, se kterým se často setkávají, má negativní dopad na jejich život a brání jim plně využívat a rozvíjet svůj potenciál. Studie proto apeluje na vlády zemí EU, aby se těmito problémy zabývaly a podnikly taková opatření, která budou s rasismem účinně bojovat a zajistí na pracovním trhu rovné podmínky.</p> <p>Zpráva je ke stažení zde:</p> <p><a title="Otevření do nového okna" href="http://www.enar-eu.org/Shadow-Reports-on-racism-in-Europe-203" target="_blank">http://www.enar-eu.org/Shadow-Reports-on-racism-in-Europe-203</a> </p><br />

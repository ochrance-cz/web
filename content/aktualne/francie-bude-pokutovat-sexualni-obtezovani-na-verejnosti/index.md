---
title: "Francie bude pokutovat sexuální obtěžování na veřejnosti"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2018/francie-bude-pokutovat-sexualni-obtezovani-na-verejnosti/"
date: 2018-09-21
perex: "<p>Za obtěžující chování sexuální povahy včetně urážlivých slovních projevů může být udělena pokuta až do výše 750 eur.</p>"
---

<!-- imported from the old website -->

<p>Francouzský parlament v srpnu letošního roku schválil nový zákon bojující proti sexuálnímu násilí. Součástí zákona je i finanční postih za sexuální obtěžování na veřejnosti. Pod pokutou až 750 eur bude trestáno urážlivé a nepřátelské chování sexuální či sexistické povahy, a to včetně degradujících a ponižujících slovních komentářů. </p> <p>Podle předkladatelky zákona, francouzské ministryně pro genderovou rovnost Marlène Schiappa může policie na místě udělit pokutu například muži, který bude opakovaně obtěžovat ženu s žádostí o telefonní číslo i přesto, že mu dala najevo svůj nezájem. Trestáno bude i zastrašující a obtěžující chování sexuální povahy ve veřejné dopravě. Průzkum mezi cestujícími veřejné dopravy z roku 2016 například odhalil, že se s verbálními útoky a nepříjemnými narážkami na vzhled během cestování veřejnou dopravou setkalo 83 % žen.</p> <p>Téma sexuálního obtěžování a násilí na ženách rezonuje ve Francii díky kampani #MeToo, která dostala problém do širšího povědomí. Podle ministryně je nutné, aby Francie měla zákony, které zakazují urážení, zastrašování, vyhrožování a pronásledování žen ve veřejném prostoru. Je rovněž potřeba, aby Francie přestala sexuální obtěžování tolerovat a aby se mladí muži naučili, že na takové chování vůči ženám nemají právo. Zákon je podle ministryně přelomový, protože sexuální obtěžování na ulici či ve veřejné dopravě dosud trestáno nebylo. Zákon ministryně považuje za součást kulturní změny společnosti.</p> <p>Zákon rovněž nově trestá fotografování žen pod sukněmi bez jejich souhlasu (tzv. upskirting), a to udělením pokuty ve výši až 15 tisíc eur nebo odnětím svobody v délce do jednoho roku. Zákon dále zpřísňuje tresty například za obtěžování na internetu a prodlužuje promlčecí lhůtu v případech sexuálního zneužití a znásilnění.</p> <p>Podle průzkumu veřejného mínění společnosti Ifop podporuje zákon většina francouzské společnosti. Konkrétně udělování pokut za sexuální obtěžování na veřejnosti podpořilo v průzkumu 90 % Francouzek a Francouzů.</p> <p> </p> <p>Podrobnější informace zde:</p> <p><a href="https://www.dw.com/en/france-passes-new-law-on-child-rape-sexual-harassment/a-44919914" target="_blank">https://www.dw.com/en/france-passes-new-law-on-child-rape-sexual-harassment/a-44919914</a></p> <p><a href="https://www.theguardian.com/world/2018/mar/21/france-plans-on-the-spot-fines-for-sexual-harassment-in-public" target="_blank">https://www.theguardian.com/world/2018/mar/21/france-plans-on-the-spot-fines-for-sexual-harassment-in-public</a></p>

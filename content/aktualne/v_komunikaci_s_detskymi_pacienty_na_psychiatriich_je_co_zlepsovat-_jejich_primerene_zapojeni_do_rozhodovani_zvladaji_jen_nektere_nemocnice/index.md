---
title: V komunikaci s dětskými pacienty na psychiatriích je co zlepšovat. Jejich
  přiměřené zapojení do rozhodování zvládají jen některé nemocnice
date: 2022-12-07T08:49:00.600Z
vystupy:
  - tz
perex: >
  <p>Návštěvy veřejného ochránce práv v&nbsp;dětských&nbsp;psychiatrických
  nemocnicích ukázaly, že lékaři a další zdravotníci nejsou zvyklí s dětmi o
  jejich hospitalizaci nebo průběhu léčby mluvit. Pokud nejsou nezletilí
  pacienti přiměřeně zapojeni do rozhodování, stávají se pouhým objektem péče, a
  to může ovlivnit jak průběh, tak i úspěšnost jejich léčby. Aktivně a soustavně
  zapojují nezletilé pacienty do rozhodování jen málokde. Podrobnosti přináší
  souhrnná zpráva z&nbsp;návštěv pěti psychiatrických nemocnic.</p>
attachments:
  - title: Souhrnná zpráva - Zařízení dětské psychiatrie
    file: https://eso.ochrance.cz/Nalezene/Edit/10968
---
<p>Už vloni vzniklo na základě zjištění ze série&nbsp;návštěv psychiatrických nemocnic <a href="https://eso.ochrance.cz/Nalezene/Edit/9522">Doporučení</a> obsahující základní pravidla pro zapojení dětí do rozhodování v&nbsp;souvislosti s&nbsp;jejich hospitalizací na psychiatrii. Systematické návštěvy totiž ukázaly, že přístup k nezletilým pacientům se v&nbsp;jednotlivých nemocnicích značně liší.</p>

<p>Klíčovým principem doporučení, které následně vydalo ve svém věstníku i Ministerstvo zdravotnictví, je informování dětských pacientů přiměřeně věku a jejich rozumové a volní vyspělosti. Od vyspělosti dítěte by se pak měl odvíjet další postup při jeho zapojování do rozhodování o záležitostech spojených s hospitalizací.</p>

<p>Cílem větší participace dětských pacientů není striktní určení pravidel, kdo rozhoduje a ignorování ostatních zúčastněných, upozornil ombudsman. Vyvažovat všechna práva a zájmy je podle něj ale velmi náročné.</p>

<p>Důležité je pracovat s&nbsp;tím, že každé dítě nabývá schopnost rozhodovat se postupně:<em> &bdquo;Není to tak, že do osmnácti let dítě není schopné rozhodovat o ničem a úderem&nbsp;osmnáctých narozenin je najednou ke všemu způsobilé. Proto nemůžeme automaticky všechny pacienty mladší osmnácti let z&nbsp;rozhodování vylučovat. Zdravotníci by měli každé dítě a v&nbsp;podstatě i každou konkrétní situaci posuzovat individuálně,&ldquo;</em> vysvětlil ombudsman Stanislav Křeček s&nbsp;tím, že v&nbsp;první řadě jde právě o přizvání dětských pacientů jako partnerů do komunikace o dění, které se jich velmi osobně dotýká. Takový přístup může snížit u dětí stres spojený s&nbsp;hospitalizací a napomáhat zdárnému průběhu léčby.</p>

<p>Může jít přitom o zdánlivé drobnosti, které ale v&nbsp;praxi posunují dětské pacienty z&nbsp;pozice objektu péče mezi aktivní účastníky dění. V&nbsp;jedné z navštívených psychiatrických nemocnic například měli na formuláři pro udělení souhlasu s&nbsp;hospitalizací vyhrazené místo pro podpis dítěte. Formulář pak podle okolností podepisovali rodič i dítě, pouze rodič nebo pouze dítě. Nemocnice také vytvořila pro děti jednoduchý a srozumitelný letáček o možnosti si stěžovat.</p>

<p>Souhrnná zpráva z&nbsp;návštěv psychiatrických nemocnic se věnuje i zacházení s&nbsp;pacienty v&nbsp;průběhu hospitalizace. Prostředí i režim v nemocnici má podporovat léčbu a cíl hospitalizace, tak aby děti pobývaly v nemocnici co nejkratší dobu. Průměrná doba hospitalizace se pohybuje v&nbsp;řádu několika týdnů, v některých nemocnicích přitom stále panuje&nbsp;neosobní prostředí s&nbsp;mnohalůžkovými pokoji nebo dokonce mřížemi na oknech.</p>

<p>Velkým tématem je absence takzvané výchovně léčebné péče, kterou sice předpokládá zákon o ústavní a ochranné výchově, v&nbsp;praxi ale chybí jasně daná pravidla i podmínky pro její poskytování. <em>&bdquo;V nemocnicích se setkáváme s dětmi, o nichž jsou zdravotníci přesvědčeni, že mají převážně výchovný problém. Výchovné ústavy, kde tyto děti pobývají, je však k hospitalizaci posílají, protože děti potřebují psychiatrickou péči,&ldquo;</em> shrnul své zkušenosti z návštěv právník Kanceláře ombudsmana Matěj Stříteský, který se sedm let věnuje právě oblasti psychiatrických nemocnic.&nbsp;</p>

<p>Problémy podle něj násobí i skutečnost, že zařízení pro výkon ústavní a ochranné výchovy fakticky nemohou zaměstnávat zdravotníky. Vyhláška totiž předpokládá, že zdravotní péči budou tyto děti dostávat mimo ústav ve zdravotnickém zařízení. V&nbsp;nemocnicích ale na druhou stranu zase není typické zaměstnávat etopedy, tedy specialisty zabývající se poruchami chování. Nemocnicím i výchovným ústavům tak ve výsledku chybí část odborníků, které děti s provázanými&nbsp;výchovnými i duševními problémy a nutně potřebují. <em>&bdquo;Děti, které by takovou kombinovanou péči potřebovaly, se tak stávají pomyslným horkým bramborem,&ldquo;</em> dodává Stříteský.</p>

<p>Souhrnnou zprávu zaslal ombudsman psychiatrickým nemocnicím i Ministerstvu zdravotnictví jako zřizovateli pěti navštívených zařízení. Jak se nemocnicím daří naplňovat jeho doporučení, bude veřejný ochránce práv sledovat při dalších návštěvách. Zároveň chce nadále jednat s&nbsp;Ministerstvem zdravotnictví.</p>

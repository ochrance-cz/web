---
title: Česko čelí mezinárodní stížnosti kvůli porušování práv lidí s postižením.
  Zástupce ombudsmana dlouhodobě poukazuje na stejné problémy a tlačí na změny
date: 2025-11-20T12:50:00
vystupy:
  - tz
perex: >-
  <p>Ostrou kritiku sklidila Česká republika kvůli nedostatečné podpoře lidí
  s&nbsp;postižením. Na nízkou dostupnost vhodných sociálních služeb poukázala
  mezinárodní organizace&nbsp;

  <a href="https://www.autismeurope.org/">Autism-Europe</a>, která kvůli tomu podala oficiální stížnost k&nbsp;

  <a href="https://msp.gov.cz/web/msp/evropsky-vybor-pro-socialni-prava">Evropskému výboru pro sociální práva</a>. Podle zástupce ombudsmana jsou výtky oprávněné. I on na stejné problémy upozorňoval v&nbsp;průběhu let opakovaně.</p>
attachments:
  - title: Kolektivní stížnost č. 245/2025 – Autism-Europe proti České republice
    link: https://www.coe.int/en/web/european-social-charter/-/no.-245/2025-autism-europe-v.-czech-republic
  - title: "Vyjádření ombudsmana a zástupce ombudsmana k stížnosti Autism-Europe "
    link: https://eso.ochrance.cz/Nalezene/Edit/14088
  - title: "Výzkum z roku 2025: Jak Česko plní své povinnosti z Úmluvy o právech
      osob se zdravotním postižením?  "
    link: https://www.ochrance.cz/uploads-import/ESO/Ukazatele%2073-2024-OZP-22-v%C3%BDzkum%20final.pdf
  - title: "Výzkum z roku 2023: Deinstitucionalizace a transformace sociálních
      služeb – přístup krajů a Ministerstva práce a sociálních věcí ve
      strategických dokumentech"
    link: https://www.ochrance.cz/uploads-import/ESO/27-2022-OZP-vyzkum.pdf
  - title: "Výzkum z roku 2020: Dostupnost sociálních služeb pro děti s postižením a
      jejich rodiny "
    link: https://www.ochrance.cz/uploads-import/CRPD/Vyzkumy/11-2019_Vyzkum_soc-sluzby-pro-deti-s-postizenim.pdf
  - title: "Výzkum z roku 2018: Dostupnost sociálních služeb pro lidi s poruchou
      autistického spektra"
    link: https://www.ochrance.cz/uploads-import/ESO/45_2018_OZP_VV_VYZKUMNA_ZPRAVA-final.pdf
---
<p>Mezinárodní organizace Autism-Europe, hájící práva lidí s&nbsp;autismem a jejich rodiny, kritizuje Česko. Podle ní země porušuje některé závazky vůči lidem s&nbsp;postižením vyplývající z 
<a href="https://www.ochrance.cz/uploads-import/ochrana_osob/Umluvy/Evropska_socialni_charta.pdf">Evropské sociální charty</a>.</p>
<p>Výtky se týkají především nedostatku komunitních sociálních služeb pro lidi s postižením, zejména pro lidi s autismem, mentálním postižením či chováním náročným na péči. Podpora vhodných služeb je v&nbsp;Česku nepostačující, veřejné finance směřují hlavně do velkých ústavních zařízení.&nbsp;</p>
<p>Dokument se zabývá i obtížnou situací rodin, které o své blízké s&nbsp;postižením pečují v&nbsp;domácím prostředí. Ty bývají často na hraně sil, peněz i sociální izolace.&nbsp;</p>
<p>Za Českou republiku se stížností zabývá Kancelář vládního zmocněnce. Do projednávání se zapojili také ombudsman Stanislav Křeček, v&nbsp;jehož kompetenci je ochrana před diskriminací a Vít Alexander Schorm, zástupce ombudsmana a dětského ombudsmana.&nbsp;</p>
<p>Schorm práva lidí s&nbsp;postižením dlouhodobě sleduje a na většinu kritizovaných problémů již dříve také sám poukazoval: 
<i>„Naše výzkumy, šetření i
<strong>&nbsp;</strong>individuální podněty svědčí o tom, že stížnost mezinárodní organizace Autism-Europe na&nbsp;nedostatek vhodných sociálních služeb pro lidi s&nbsp;postižením je opodstatněná. Stát sice podniká dílčí kroky směřující k&nbsp;jejich lepší dostupnosti, nejde však o systémová opatření dostatečného rozsahu. Zásadní změny v dostupnosti a kvalitě sociálních služeb v&nbsp;Česku zatím neprobíhají.“&nbsp;</i></p>
<p>Stížnost Autism-Europe
<i>&nbsp;</i>obdržela Česká republika prostřednictvím Evropského výboru pro sociální práva. Ten také rozhodne, zda u nás&nbsp;k&nbsp;porušování Evropské sociální charty skutečně dochází.&nbsp;</p>

---
title: "Noc důstojnosti se i letos koná pod záštitou veřejného ochránce práv. V
  pondělí 8. ledna si lidé v Kanceláři ombudsmana připomenou situaci lidí s
  mentálním postižením a uctí památku Doroty Šandorové    "
date: 2024-01-05T09:44:40.540Z
vystupy:
  - tz
perex: >
  <p>Životní příběh <a
  href="https://www.respekt.cz/tydenik/2022/47/kdo-zabil-dorotu-s">Doroty
  Šandorové</a> se dostal na veřejnost v&nbsp;závěru roku 2022 &ndash; téměř dva
  roky poté, co tuto ženu s mentálním postižením v&nbsp;noci na 7. ledna 2021
  usmrtil pečovatel v&nbsp;domově pro lidi s postižením. Právě počátkem ledna se
  proto na její památku už podruhé koná <a
  href="https://www.ochrance.cz/aktualne/zapojte_se_s_nami_do_noci_dustojnosti_8-_ledna_v_kancelari_ombudsmana/noc_dustojnosti_-_pozvanka.pdf">Noc
  důstojnosti</a>. Záštitu nad ní stejně jako vloni převzal veřejný ochránce
  práv. <a href="https://en.mapy.cz/s/gojazohula">V&nbsp;Brně pořádá</a>
  odpolední diskuzi <em>&bdquo;Důstojný život pro všechny&ldquo;</em> zaměřenou
  na situaci lidí s&nbsp;postižením. Na ni naváže podvečerní pietní setkání. Obě
  akce jsou volně přístupné pro všechny zájemce, zároveň budou živě
  streamované.</p>
---
<p>Jak vypadá <a href="https://www.ochrance.cz/aktualne/jake_bariery_brani_soudum_ve_vyuzivani_alternativ_k_omezeni_svepravnosti/">důstojný život</a>? Jaké změny jsou potřeba, aby každý člověk, bez ohledu na své postižení či nemoc, mohl <a href="https://www.ochrance.cz/aktualne/diky_zastupci_ombudsmana_jednali_na_ministerstvu_spravedlnosti_o_zmenach_ve_verejnem_opatrovnictvi_i_primo_lide_s_postizenim/">žít důstojně</a>? Jsou ústavy přežitkem minulosti nebo nezbytnou součástí systému sociální a zdravotní péče? Co brání procesu <a href="https://www.ochrance.cz/aktualne/lide_s_postizenim_sdileli_u_ombudsmana_sve_zkusenosti_s_pobytem_v_ustavu_i_s_vlastni_cestou_k_nezavislemu_zivotu/">deinstitucionalizace ústavních služeb</a>? Kdo chrání lidi v ústavních zařízeních před špatným zacházením a je tato ochrana dostatečná? Jak jsou dostupné služby pro lidi, jejichž chování je popisováno jako náročné na péči? Jak je to s problematikou <a href="https://www.ochrance.cz/aktualne/misto_individualni_podpory_leky_na_zklidneni-_i_s_takovymi_pripady_se_verejny_ochrance_prav_setkava_pri_navstevach_zarizeni_kde_ziji_lide_s_postizenim/">nadměrné medikace</a> lidí v ústavech?</p>

<p>To jsou hlavní otázky, o kterých budou s právníky Kanceláře ombudsmana v&nbsp;pondělí diskutovat radní Jihomoravského kraje pro sociální politiku Jana&nbsp;Holomčík Leitnerová, ředitel domova se zvláštním režimem Emin zámek Vít Janků nebo Hana Šimáčková ze spolku Nebuď na nule. Vystoupí i Filip Pluhař z organizace<strong> </strong><a href="https://detiuplnku.cz/cs/home/aktuality/">Děti úplňku</a>, ta Noc důstojnosti iniciovala a je jejím hlavním organizátorem.</p>

<p><em>&bdquo;Doufám, že díky akcím jako je Noc důstojnosti a především díky naší práci přestávají být lidé s&nbsp;postižením neviditelní. Péče o ně se&nbsp;v Česku stále soustřeďuje především do velkých ústavů, z&nbsp;toho&nbsp; pak vyplývají mnohé problémy,&ldquo;</em> uvedl ombudsman Stanislav Křeček.</p>

<p>Právě veřejný ochránce práv v Česku <a href="https://www.ochrance.cz/pusobnost/monitorovani-prav-osob-se-zdravotnim-postizenim/">monitoruje práva lidí s postižením</a> a zasazuje se o řešení systémových nedostatků, které lidem s postižením brání žít důstojně a nezávisle. Ombudsman opakovaně například <a href="https://www.ochrance.cz/aktualne/spatne_zachazeni_s_lidmi_s_postizenim_v_zarizenich_socialnich_sluzeb_ma_i_systemove_priciny_varuje_ombudsman/">poukázal</a>, že špatné zacházení s lidmi s postižením v zařízeních sociálních služeb má i systémové příčiny. Zařízení například nejsou připravená na práci s&nbsp;lidmi s&nbsp;takzvaně náročným chováním.</p>

<p><em>&bdquo;Je mi smutno z&nbsp;toho, že zásadní změny ke zlepšení podmínek lidí s&nbsp;chováním náročným na péči trvají dlouho. Přál bych si, aby každý člověk bez ohledu na své postižení či nemoc mohl žít důstojně. Bohužel to tak u spousty lidí není,&ldquo; </em>zhodnotil zástupce ombudsmana Vít Alexander Schorm.<em> </em>Ten spolu s&nbsp;ministrem práce a sociálních věcí nebo zmocněnkyní vlády pro lidská práva vystoupí na <a href="https://rokdustojnosti.cz/noc-dustojnosti/">Noci důstojnosti</a> v Praze.</p>

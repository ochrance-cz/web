---
title: "Rodiče pozor: Od 1. ledna platí nové podmínky, za kterých stát hradí
  zdravotní pojištění osobám pečujícím o děti"
date: 2026-01-14T11:01:00
vystupy:
  - aktualita
perex: <p>S&nbsp;příchodem roku 2026&nbsp;dochází ke změnám pravidel pro odvod
  zdravotního pojištění osob pečujících o děti – nejčastěji tedy rodičů. Nárok
  na to být tzv. státním pojištěncem mají nově jen ti z&nbsp;nich, kdo pečují o
  dítě či děti mladší 7 let. Oznámení o péči musí zdravotní pojišťovně
  s&nbsp;předstihem oznámit. Naopak mizí dosavadní podmínka omezující délku
  pobytu dítěte ve školce.&nbsp;</p>
---
<p>Kancelář ombudsmana a dětského ombudsmana upozorňuje, že se od Nového roku upravují pravidla pro státem hrazené zdravotní pojištění za osoby, které pečující o děti.&nbsp;</p>
<p>
<strong>Co platilo do 31. 12. 2025?&nbsp;</strong></p>
<p>Dříve stát hradil zdravotní pojištění osobám pečujícím o děti, pokud se jednalo o&nbsp;jedno dítě do 7 let, nebo o dvě a více dětí do 15 let. Zároveň si tato osoba mohla přivydělávat, ale nejvýše 4 hodiny denně. Také platilo, že dítě mohlo být umístěno v&nbsp;jeslích nebo třeba v mateřské škole maximálně na 4 hodiny denně.</p>
<p>
<strong>Co platí od 1. 1. 2026?</strong></p>
<p>Podle nových podmínek je státním pojištěncem osoba pečující alespoň o jedno dítě do 7 let. Nově již není nijak časově omezen pobyt dítěte v&nbsp;předškolním či školním zařízení, nemůže ale být umístěno v&nbsp;instituci s&nbsp;týdenním nebo celoročním pobytem. Nezohledňují se ani příjmy ze zaměstnání nebo samostatné výdělečné činnosti.</p>
<p>
<strong>Pozor!&nbsp;Oznámení je nutné podat s&nbsp;předstihem, protože platí až den po dni oznámení pojišťovně a&nbsp;není možné nárok zaevidovat zpětně.</strong></p>
<blockquote>
<p>
<strong>Praktický příklad:</strong></p>
<p>Pečujete o dítě mladší 7 let a zároveň pracujete jako zaměstnanec nebo OSVČ? Pokud je váš příjem nižší než minimální mzda, oznamte předem své zdravotní pojišťovně, že jste státním pojištěncem.&nbsp;</p>
<p>Díky tomu nebudete odvádět pojistné z minimální mzdy, jako tomu bylo dříve, ale pouze z částky, kterou si skutečně vyděláte. Tato možnost se vždy týká pouze jednoho z rodičů.</p>
<p>Minimální mzda je pro rok 2026 stanovena na 22 400 Kč.</p></blockquote>
<p>Více informací vám poskytne vaše zdravotní pojišťovna.&nbsp;</p>

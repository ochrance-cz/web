---
title: "Návštěva ochránkyně v Pardubickém kraji"
vystupy:
  - tz
oldUrl: "/aktualne/tiskove-zpravy-2014/navsteva-ochrankyne-v-pardubickem-kraji"
date: 2014-10-07
perex: "<p>Ve čtvrtek 16. října se v Pardubickém kraji uskuteční další z návštěv veřejné ochránkyně práv Anny Šabatové v regionech v rámci osvětové kampaně „Zajímáte nás“. Cílem setkání s občany  je zvyšovat jejich právní povědomí, povzbudit je v řešení problémů s úřady či diskriminací a informovat je o působnosti veřejného ochránce práv. Zájemci mohou využít návštěvy i k podání podnětu ochránkyni.</p>"
---

<!-- imported from the old website -->

<p>Už týden před vlastní návštěvou, <strong>od 6. do 10. října mohou lidé přinášet písemné podněty</strong>, které si ochránkyně při své návštěvě kraje převezme a bude se jimi zabývat, <strong>na podatelny úřadů 26 obcí a měst Pardubického kraje</strong>: Česká Třebová, Heřmanův Městec, Hlinsko, Holice, Choceň, Chrast, Chrudim, Chvaletice, Jablonné nad Orlicí, Jevíčko, Králíky, Lanškroun, Lázně Bohdaneč, Letohrad, Litomyšl, Moravská Třebová, Nasavrky, Pardubice, Polička, Přelouč, Skuteč, Svitavy, Třemošnice, Ústí nad Orlicí, Vysoké Mýto a Žamberk.</p><p><strong>V 11:00 h otevře veřejná ochránkyně práv ve vestibulu Krajského úřadu v Pardubicích dočasný informační stánek</strong>. Právníci Kanceláře veřejného ochránce práv v něm budou až <strong>do 16:30 h přijímat od občanů podněty</strong> (stížnosti na úřady či na diskriminaci), vysvětlovat jim působnost a pravomoci ochránkyně, průběh šetření i to, jak jim může ochránkyně v jejich konkrétních případech pomoci. Otevření stánku bude i příležitostí pro krátký tiskový brífink.</p><p>Během návštěvy se ochránkyně setká také se zástupci kraje i obcí. Neformálně budou hovořit o problémech, s nimiž se lidé na ochránkyni obracejí, ale také o potížích, které řeší úřady.</p><p>Část osvětové kampaně je zaměřena na mládež, Stále častěji se totiž děti a náctiletí na ochránkyni obracejí s nejrůznějšími dotazy a problémy. Právníci Kanceláře veřejného ochránce práv proto <strong>navštíví Gymnázium Josefa Ressela v Chrudimi</strong>, pro jehož studenty připravili tříhodinový interaktivní výukový program. <strong>Od 10:00 h</strong> se studenti prostřednictvím interaktivní hry s divadelními prvky a workshopu zapojí do diskuze o vážných situacích, do nichž se mohou dostat, o toleranci k odlišnosti, svých právech, své roli ve společnosti a o občanské odpovědnosti. Studenti se také seznámí s působností a činností veřejné ochránkyně práv, s čím a jak se na ni mohou obracet.</p><p><strong>V 18:00 h začíná v Krajské knihovně v Pardubicích komponovaný večer pro veřejnost s možností diskuze s veřejnou ochránkyní práv</strong>. O tématu večera mohou rozhodnout sami občané hlasováním na internetové stránce knihovny. Vybírají mezi tématem sociální péče o stárnoucí rodiče a s tím spojenými problémy v zaměstnání, včetně diskriminace ze strany zaměstnavatele, a tématem nekalých obchodních praktik při podomním prodeji a ochranou spotřebitele. Úvodní interaktivní divadelní představení nejprve účastníky vtáhne do reálného příběhu. Sami do něj mohou aktivně zasahovat svými zkušenostmi a náměty, jak by mohl hrdina příběhu své potíže řešit. V následné diskuzi s veřejnou ochránkyní práv a jejími právníky se pak dozví, jak v podobné situaci postupovat, jaká jsou jejich práva. Dozví se také, kdy a jak jim může veřejný ochránce práv pomoci. Vstup na večerní setkání je volný.</p><p>Součástí programu ochránkyně v Pardubickém kraji je i návštěva zařízení pro osoby s mentálním postižením <strong>Domov na rozcestí Svitavy</strong>. Uskuteční se už <strong>ve středu 15. října dopoledne</strong>.</p><p></p><p>Osvětová setkání &quot;Zajímáte nás&quot; se konají v rámci projektu Společně k dobré správě financovaného z prostředků Evropského sociálního fondu prostřednictvím Operačního programu Lidské zdroje a zaměstnanost a státního rozpočtu ČR.</p><p><img src="https://www.ochrance.cz/uploads/RTEmagicC_esf_eu_04.jpg.jpg" height="67" width="622" alt="" /></p>

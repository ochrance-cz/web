---
title: "Při ochraně práv zaměstnanců musí inspektoráty práce působit i sankčně"
tags:
  - Tisková zpráva
oldUrl: "/aktualne/tiskove-zpravy-2016/pri-ochrane-prav-zamestnancu-musi-inspektoraty-prace-pusobit-i-sankcne"
date: 2016-11-03
perex: "<p>Inspektoráty práce musí v zájmu ochrany zaměstnanců důsledně plnit jak úlohu preventivní, tak i sankční. Jestliže zjistí, že zaměstnavatel porušil pracovněprávní předpisy, musí s ním vždy zahájit správní řízení o správním deliktu. Fakt, že zaměstnavatel následně projevil vstřícnost a zjištěné nedostatky odstranil, může inspektorát práce zohlednit pouze ve výši sankce, ale není to důvodem k nezahájení správního řízení s ním.</p>"
---

<!-- imported from the old website -->

<p>Veřejná ochránkyně práv ve své zprávě pro Poslaneckou sněmovnu o činnosti za 3. čtvrtletí informovala poslance o případu nedůsledného postupu oblastního inspektorátu práce. Stěžovatel z Moravskoslezského kraje namítal, že inspektorát práce opakovaně prováděl u zaměstnavatele kontroly, při nichž zjišťoval různá porušení pracovněprávních předpisů a ukládal mu jejich odstranění. Neuložil však zaměstnavateli pokutu za správní delikt. </p> <p>Ochránkyně v rámci šetření zjistila, že inspektorát práce provedl v posledních pěti letech u zaměstnavatele 21 kontrol, zaměřených mj. na bezpečnost práce. Zaměstnavatel následně vždy splnil uložená opatření a zjištěné nedostatky odstranil.</p> <p>Ochránkyně připustila, že inspektorát práce nemá působit jen sankčně, ale i preventivně, takže ne každá provedená kontrola se zjištěnými nedostatky musí skončit sankcí. Nelze však spoléhat pouze na prevenci v případě zaměstnavatele, na jehož pracovištích existuje vysoký potenciál závažných pracovních rizik a u něhož došlo k opakovaně zjištěnému porušování pracovněprávních předpisů. Ochránkyně oblastní inspektorát práce v této souvislosti také upozornila, že zahájení správního řízení o správním deliktu není na jeho uvážení, ale je povinností vždy, když se inspektorát o možném porušení pracovněprávních předpisů dozví. Až v rámci tohoto řízení inspektorát práce posoudí, zda ke správnímu deliktu došlo nebo ne. Pokud ano, může inspektorát zohlednit nápravu závadného jednání a účinnou lítost zaměstnavatele pouze ve výši vyměřené sankce.</p> <p>Oblastní inspektorát práce nejprve se závěry ochránkyně nesouhlasil, ale poté, co vydala závěrečné stanovisko a navrhla opatření k nápravě, inspektorát práce je přijal. Do budoucna bude důsledně zahajovat správní řízení o správním deliktu vždy, když bude důvodné podezření, že byl správní delikt spáchán.</p><p>Zprávu z šetření tohoto případu najdete zde: <a title="Otevření do nového okna" href="http://eso.ochrance.cz/Nalezene/Edit/3414" target="_blank">http://eso.ochrance.cz/Nalezene/Edit/3414</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p><p>Závěrečné stanovisko pak zde: <a title="Otevření do nového okna" href="http://eso.ochrance.cz/Nalezene/Edit/4102" target="_blank">http://eso.ochrance.cz/Nalezene/Edit/4102</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /> </p>

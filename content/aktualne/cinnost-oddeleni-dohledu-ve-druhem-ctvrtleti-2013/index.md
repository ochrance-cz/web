---
title: "Činnost oddělení dohledu ve druhém čtvrtletí 2013"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2013/cinnost-oddeleni-dohledu-ve-druhem-ctvrtleti-2013/"
date: 2013-07-08
perex: "<p></p>"
---

<!-- imported from the old website -->

<p>Ve druhém čtvrtletí roku 2013 bylo provedeno celkem deset systematických návštěv. Sedm návštěv proběhlo v  zařízeních sociálních služeb. Navštívena byla zařízení Alzheimer centrum Průhonice, Domov pro seniory Světlo v Drhovli, Charitní dům pokojného stáří Cetechovice, Domov pro seniory Kobylisy, Domov pro seniory Uničov, Domov pro seniory Pyšely a Dům seniorů Liberec – Františkov. Ať již šlo o zařízení poskytující službu domovy pro seniory nebo domovy se zvláštním režimem, pokaždé byli v centru pozornosti klienti trpící syndromem demence. Dále bylo navštíveno jedno zařízení pro výkon ústavní a ochranné výchovy, a to Dětský domov bl. M. A. Kratochvílové v Řepišti. Návštěva proběhla i v Protialkoholní záchytné stanici Městské polikliniky Plzeň a v Protialkoholní záchytné stanici při Městské poliklinice Praha.</p><p>Výsledkem systematických návštěv, jež probíhaly během posledních dvou let, jsou tři souhrnné zprávy, jež byly publikovány ve druhém čtvrtletí roku 2013. Jde o <a href="http://www.ochrance.cz/fileadmin/user_upload/ochrana_osob/2013/NZ-27_2012-strediska-vychovne-pece.pdf" target="_blank">zprávu z návštěv středisek výchovné péče</a>, <a href="http://www.ochrance.cz/fileadmin/user_upload/ochrana_osob/2013/NZ-26_2012-diagnosticke-ustavy.pdf" target="_blank">zprávu z návštěv  diagnostických ústavů </a>a <a href="http://www.ochrance.cz/fileadmin/user_upload/ochrana_osob/2013/NZ-25_2012-kojenecke-ustavy.pdf" target="_blank">zprávu z návštěv kojeneckých ústavů</a>. V souvislosti s publikací výše uvedených souhrnných zpráv se na půdě Ministerstva školství, mládeže a tělovýchovy konal v gesci oddělení dohledu odborný seminář k ochraně ohrožených dětí a jejich rodin. Zjištění a doporučení ze systematických návštěv školských zařízení pro výkon ústavní a ochranné výchovy prezentovali pracovníci oddělení na workshopu v Bystřici nad Pernštejnem pořádaného Asociací náhradní výchovy. Tohoto workshopu se účastnili etopedové, vedoucí vychovatelé a ostatní odborní pracovníci zařízení pro výkon ústavní a ochranné výchovy. </p><p>Z podnětu makedonského ombudsman prezentoval pracovník oddělení v rámci workshopu Audiovizuální dohled v „detenčních“ zařízeních, který se konal ve Skopje, zjištění ochránce týkající se používání audiovizuálních záznamů v zařízeních, v nichž probíhají systematické návštěvy, např. ve věznicích, psychiatrických léčebnách a policejních celách. Dále pracovníci oddělení prezentovali činnost ochránce jakožto českého národního preventivního mechanismu v rámci Intensive Programme of Lifelong Learning Programme Erasmus – Local Decision Making pořádaného Fakultou sociálních studií Masarykovy university v Brně.</p><p>V rámci jihlavské konference Aktivní seniorská politika v kontextu příhraniční spolupráce zazněl příspěvek pracovnice oddělení týkající se lidských práv seniorů, špatného zacházení se seniory a péče o seniory trpící demencí. Na Gerontologických dnech severozápad v Ústí nad Labem prezentovali zjištění ze systematických návštěv zařízení sociálních služeb pečujících o osoby s demencí, včetně <a href="http://www.ochrance.cz/tiskove-zpravy/tiskove-zpravy-2012/za-inzerovanou-peci-o-seniory-se-muze-skryvat-spatne-zachazeni/" target="_blank">problematiky poskytování služeb právnickými či fyzickými osobami, které nemají potřebnou zákonnou registraci</a>. Zjištění a doporučení ochránce byla dále předmětem tří přednášek pro studenty Vyšší odborné školy sociální Caritas Olomouc a taktéž dvou přednášek pro studenty Univerzity Tomáše Bati ve Zlíně. Pracovníci oddělení byli dále garantem programu Nejlepší zájem dítěte v rámci Letní školy sociálních práv Olomouc pořádaného Univerzitou Palackého v Olomouci.</p>Při realizaci povinností plynoucích z tzv. návratové směrnice proběhlo sledování předání deseti osob dle tzv. Dublinského nařízení ze zařízení pro zajištění cizinců Bělá – Jezová na hraniční přechod Náchod – Kudova Slone.

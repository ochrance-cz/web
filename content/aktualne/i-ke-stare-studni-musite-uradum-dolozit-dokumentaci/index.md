---
title: "I ke staré studni musíte úřadům doložit dokumentaci"
oldUrl: "src/www.ochrance.cz/aktualne/tiskove-zpravy-2014/i-ke-stare-studni-musite-uradum-dolozit-dokumentaci"
date: 2014-03-27
perex: "<p>Na tzv. historické studny, u nichž je odběr vody považován za povolený, se rovněž vztahuje stavební zákon. Vlastník proto musí vodoprávnímu úřadu na jeho vyzvání doložit buď ověřenou dokumentaci o provedení studny podle vydaných povolení, případně dokumentaci skutečného provedení stavby. Jestliže nemá takové dokumenty k dispozici, vodoprávní úřad mu musí nařídit pořízení této dokumentace, případně zjednodušené dokumentace (pasport stavby).</p>"
---

<!-- imported from the old website -->

<p>Zástupce veřejné ochránkyně práv šetřil případ, v němž stěžovatel namítal, že soused vybudoval novou studnu bez patřičných povolení a neodborným způsobem. Soused však vodoprávnímu úřadu namítal, že studna se na pozemku nacházela už před rokem 1955, jen nebyla využívána, takže nešlo o stavbu nové studny. </p><p><img src="https://www.ochrance.cz/uploads/RTEmagicC_studna_01.jpg.jpg" style="FLOAT: left; PADDING-RIGHT: 10px" height="501" width="325" alt="" />Vodoprávní úřad následně shromáždil tři čestná prohlášení osob svědčících ve prospěch stěžovatele a tři čestná prohlášení potvrzující naopak historickou existenci studny na daném pozemku od druhé poloviny 40. let 20. století. Rozpor tedy nebyl odstraněn ani podáním nezbytných vysvětlení. Vodoprávní úřad vzal v potaz stáří domu, k němuž studna náležela, a skutečnost, že v době jeho vzniku bylo podle platné právní úpravy nezbytné, aby obytné objekty měly zajištěny individuální zásobování vodou. Přiklonil se proto k domněnce, že stavba studny se na daném pozemku spíše nacházela a nejedná se tudíž o tzv. černou stavbu. Řízení o odstranění studny tedy nezahájil. </p><p>Zástupce veřejné ochránkyně práv dospěl k závěru, že postup vodoprávního úřadu bylo možné v daném případě v zásadě akceptovat. Konstatoval však, že rovněž historická studna je stavbou dle stavebně-právních předpisů, a proto si její vlastník musí opatřit dokumentaci skutečného provedení stavby, případně pasport stavby, pokud se původní dokumentace nedochovala. Vodoprávní úřad přislíbil, že bude po vlastníku studny předložení pasportu stavby požadovat. </p><p>V souvislosti se studnami se lidé na ochránce obracejí nejčastěji v souvislosti s obavami, že vybudováním studny na sousedním pozemku dojde ke ztrátě vody v jejich studni. V takovém případě je vhodné nechat si zpracovat odborný hydrogeologický posudek kvality a množství vody (resp. vydatnosti pramene) ve studni ještě předtím, než soused začne svůj záměr realizovat. Bez takového posudku se totiž následně obtížně prokazuje, jaká byla původní kvalita a hladina vody ve studni. V této souvislosti zástupce veřejné ochránkyně práv upozorňuje, že ke ztrátě vody ve studni může dojít už v důsledku průzkumného hydrogeologického vrtu, který může soused provést na svém pozemku, aniž by k tomu potřeboval povolení od vodoprávního úřadu, jestliže splní ostatní podmínky dané vodním zákonem.</p><p><a href="https://www.ochrance.cz/fileadmin/user_upload/STANOVISKA/Stavebni_rad_a_uzemni_planovani/3470-12-JBE-ZZ.pdf" target="_blank">Zpráva z šetření případu historické studny</a></p>

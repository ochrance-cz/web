---
title: Jak si porozumět s úřady? Ombudsman zjistil, že úřady nevyřizují podání
  v cizích jazycích jednotně
date: 2025-10-30T09:40:00
vystupy:
  - tz
perex: <p>Jak reagují české úřady, když se na ně obrátí cizinec v&nbsp;jiném než
  úředním jazyce (češtině či slovenštině)? To zjišťoval nový výzkum ombudsmana.
  Z&nbsp;jeho výsledků vyplývá, že přístup úřadů k cizojazyčným elektronickým
  podáním není jednotný. Roli hraje složitost podání i jazyková vybavenost
  úředníků. Ministerstvo vnitra vyzvalo úřady, aby se řídily doporučeními, která
  z&nbsp;výzkumu ombudsmana vyplývají.</p>
attachments:
  - link: https://www.ochrance.cz/dokument/cizojazycna_elektronicka_podani/
    title: Plné znění výzkumu „Cizojazyčná elektronická podání“
---
<p>
<i>„Úředníci nesmí ignorovat podání jen proto, že není v&nbsp;úředním jazyce. O ověřený překlad z&nbsp;cizího jazyka můžou žádat jen u těch podání, která zahajují řízení,“</i> vysvětluje ombudsman Stanislav Křeček. Ve svém výzkumném šetření se zaměřil pouze na ta elektronická podání, která nezahajují řízení. Proto u nich cizinci nemusí dokládat ověřený překlad.</p>
<p>Data pro výzkum sbíral v&nbsp;dotazníku, který poslal ministerstvům, jiným ústředním orgánům státní správy (Českému telekomunikačnímu úřadu či Energetickému regulačnímu úřadu) a vybraným dohledovým úřadům (např. České obchodní inspekci, České školní inspekci či Generálnímu finančnímu ředitelství), magistrátům, krajským úřadům a úřadům obcí s&nbsp;rozšířenou působností. Co z&nbsp;výsledků zjistil?</p>
<p>
<strong>Podobná zkušenost, různé postupy: Úřady nepostupují jednotně</strong></p>
<p>Do výzkumu se zapojilo 90 % úřadů, které ombudsman oslovil. Z celkem 262 úřadů ale přišlo 336 odpovědí. Od některých úřadů přišlo více odpovědí, protože postup při přijímání a vyřizování podáních v&nbsp;cizím jazyce není napříč jejich organizační strukturou jednotný.&nbsp;</p>
<p>
<i>„Je nepřípustné, aby různé odbory úřadu postupovaly rozdílně. Z&nbsp;výsledků výzkumu jsme vyvodili doporučení. Většina úřadů přislíbila, že se jimi bude řídit,“</i> sdělil ombudsman, který je v&nbsp;budoucnu připravený dohlížet na plnění slibů. Jeho návrhy navíc Ministerstvo vnitra představilo na pravidelné poradě, kde úřady vyzvalo, aby se jimi řídily.</p>
<p>To je důležité i proto, že podání v&nbsp;cizích jazycích nejsou výjimkou. Nejčastěji se s&nbsp;nimi setkávají dohledové úřady a jiné ústřední orgány státní správy (ze 71 %) a nejméně (z 54 %) obecní úřady obcí s rozšířenou působností (kromě magistrátů).</p>
<p>
<strong>Úředník, nebo překladač: Kdo a jak mi odpoví?</strong></p>
<p>Anglicky, německy, polsky, ukrajinsky, ale třeba i italsky, francouzsky a někde dokonce i maďarsky. Z&nbsp;těchto všech jazyků jsou někteří úředníci schopni sami přeložit podání a pak v&nbsp;nich i odpovědět. Úředníci ministerstev, ústředních orgánů státní správy a dohledových úřadů jsou lépe jazykově vybaveni než zaměstnanci krajských úřadů, magistrátů a obcí s&nbsp;rozšířenou působností.</p>
<p>
<i>„Dobrá zpráva je, že překlady do úředního jazyka v&nbsp;situacích, kdy nejsou nutné, vyžadují úřady jen v menšině případů. Nejméně na ministerstvech, nejvíce na magistrátech a krajských úřadech. Tam vyžadují překlady&nbsp;asi u dvou pětin cizojazyčných podání,“</i> uvedl ombudsman. Ministerští úředníci také méně často odpovídají v úředním jazyce (ve 27 %), češtinu v&nbsp;odpovědích naopak nejvíce používají úředníci magistrátů a krajských úřadů (v 62 %).</p>
<p>A co informace z&nbsp;webových stránek? Výzkum zjistil, že nejčastěji mají cizojazyčné verze webových stránek krajské úřady a magistráty (88 %), méně ministerstva (60 %) a nejméně obce s&nbsp;rozšířenou působností (52 %). U webových stránek používají úřady často automatické překlady. Ty úředníci uplatňují stále častěji také u jednoduchých podání.</p>
<blockquote>
<p>
<strong>Co ombudsman doporučuje úřadům?</strong></p>
<ul>
<li>Úřady nesmějí podání ignorovat jen proto, že není v&nbsp;úředním jazyce.</li>
<li>Úřady mají oprávnění vyžadovat úředně ověřený překlad podání jen tehdy, pokud směřuje k&nbsp;zahájení řízení.</li>
<li>Pokud podání k&nbsp;zahájení řízení nesměřuje, mohou vyžadovat překlad v&nbsp;případech, kdy úředníci nejsou dostatečně jazykově vybavení a nemohou si pomoci dostupnými webovými prohlížeči. </li>
<li>O překlad musí úřad podatele požádat adresně, a to nejlépe v jazyce podání.</li>
<li>Úřady by měly usilovat o to, aby byl jejich personál dostatečně jazykově vybavený. Minimálním standardem by měla být angličtina.</li>
<li>Úřady by měly přijmout jednotná pravidla při vyřizování cizojazyčných podnětů.&nbsp;</li></ul></blockquote>

---
title: "Představení zprávy MDAC o klecových lůžkách"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/predstaveni-zpravy-mdac-o-klecovych-luzkach/"
date: 2014-07-14
perex: "<p>Mezinárodní nevládní organizace Mental Disability Advocacy Center představila 30. června v Praze dokument Klecová lůžka a používání omezovacích prostředků v českých psychiatrických zařízeních.</p>"
---

<!-- imported from the old website -->

<p>Představitelům odborné veřejnosti a poté i novinářům ji předložili její editoři Steven Allen, právní ředitel MDAC, a Oliver Lewis, výkonný ředitel MDAC. Z českých pracovníků organizace vystoupili právníci Zuzana Durajová a Maroš Matiaško. V části zahrnující krátké příspěvky k tématu použití omezovacích prostředků na setkání vystoupila Marie Lukasová z Oddělení dohledu (NPM) Kanceláře veřejného ochránce práv. </p><p>Ochránkyně interpretuje zjištění učiněná MDAC odlišným způsobem, než představovaná zpráva MDAC a její doporučení. Je nesporné, že použití omezovacích prostředků nemá terapeutické odůvodnění; ovšem má zcela jasné odůvodnění v bezpečnosti na pracovištích, jaká jsou nyní v rámci psychiatrické péče vytvořena a tolerována. Tedy s poddimenzovaným personálním zajištěním. To je problém, jehož vyřešení umožní minimalizaci použití omezovacích prostředků. Ochránkyně je obecně znepokojena tím, že od roku 2006 přes opakovanou kritiku ze strany CPT Česká republika jako garant naplňování lidských práv na svém území nejen že neredukovala používání síťových lůžek, nýbrž jako „centrální“ aktivitu lze uvést pouze to, že v nové legislativě (zákon č. 372/2011 Sb.) byla síťová lůžka bez dalšího aprobována. Třetím vzkazem ochránkyně je, že rozvinutí psychiatrické péče v komunitě jistě povede k její humanizaci obecně.  </p><p>Maroš Matiaško shrnul, jaké možnosti má, za současného právního stavu v České republice, oběť špatného zacházení ve zdravotnickém zařízení, aby mohla dosáhnout prošetření či odškodnění. Uzavřel, že v případě člověka s opatrovníkem je většinou přístup ke spravedlnosti znemožněn. Důvodem je nastavení aktivní legitimace pro aktuálně dostupná řízení (opatrovník oběť nepodpoří a ani neumožní právní zastoupení) a problém soudního poplatku u sporů na ochranu osobnosti. Pokud jde o trestněprávní postih, Matiaško se domnívá, že stávající skutkové podstaty, které mají špatné zacházení postihovat, jsou nefunkční. Navrhuje jejich přehodnocení a také rozšíření o odpovědnost právnických osob. Společným je problém získávání důkazů, který by vyřešila změna procesu, totiž obrácení důkazního břemene.</p><p>Ředitelka Dětské psychiatrické nemocnice Opařany Hodková se ohradila proti konkrétní informaci obsažené ve zprávě. Považuje minimálně za pochybení při překladu, že je v textu uvedeno, že DPN Opařany je podáván medikament leponex bez potřebného testování krve. Požádala o opravu.</p><p>Profesor Praško v diskusi komentoval celkové vyznění zprávy MDAC. Upozornil, že není možné vnímat učiněná zjištění bez kontextu. Ten v České republice představuje jednak stále velmi silné stigma, kterým je provázena duševní choroba, a jednak personální poddimenzovanost poskytovatelů zdravotních služeb. Neváhá hovořit o diskriminaci pacientů s duševním onemocněním, když na jejich péči je směrováno méně peněz než pro jiné.</p><p>Dle Martina Hollého je pro českou psychiatrii aktuálně klíčové přesunutí tématu transformace na vládní úroveň. Dosavadní rozpracování transformace totiž ukazuje mnoho meziresortních přesahů, tedy momentů, kdy nestačí podpora a záštita Ministerstva zdravotnictví. Hollý upozornil, že ač by se mohlo zdát, že transformační práce aktuálně nepřinášejí konkrétní výsledky, práce probíhá – například bez dostatku dat (kterých aktuálně dost není) není možné přisuzovat nějakým krokům očekávatelný, plánovaný efekt. V rámci transformačních prací existuje skupina pro legislativu.</p><p>Celkově lze říci, že přítomni lékaři nerozporovali zjištění obsažená ve zprávě (s výjimkou shora uvedené informace o leponexu v Opařanech), ale polemizovali se způsobem jejich hodnocení a prezentace.</p>Na setkání vystoupilo několik lidí s vlastní zkušeností přijímání péče v psychiatrické nemocnici a konkrétně i s použitím omezovacího prostředku. Jejich slova vypovídala o ponížení a útrapách. Od jedné „pacientky“ zaznělo, že síťové lůžko a izolace jsou při srovnání humánnější než kurty – „ty bolí“. Musí být ale bezpodmínečně vyřešena možnost vykonání potřeby. Tři „pacienti“ se shodli na tom, že pro pacienty není výhodné hovořit o klecových lůžkách, neboť to přispívá k jejich stigmatizaci.

---
title: "Nová zpráva zkoumá přechod osob se zdravotním postižením od institucionální péče k nezávislému životu"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/nova-zprava-zkouma-prechod-osob-se-zdravotnim-postizenim-od-institucionalni-pece-k-nezav/"
date: 2019-03-27
perex: "<p>Agentura EU pro základní práva (FRA) zjišťuje, co osobám se zdravotním postižením pomáhá s přechodem k nezávislému životu a jakým překážkám při tom čelí.</p>"
---

<!-- imported from the old website -->

<p>Agentura Evropské unie pro základní práva (FRA, European Union Agency For Fundamental Rights, dále v textu „agentura FRA“) vydala v prosinci 2018 zprávu From institutions to community living for persons with disabilities: perspectives from the ground. </p><p>Zpráva mapuje klíčová zjištění výzkumu provedeného v pěti členských zemích EU, a to v Bulharsku, Finsku, Irsku, Slovensku a Itálii. Výzkum byl zaměřen na zkušenosti aktérů, kteří se přímo podílí na přechodu osob se zdravotním postižením k nezávislému životu ve společnosti. Zpráva tak obsahuje konkrétní zjištění toho, co v praxi funguje a co nikoli. Ve zprávě jsou mimo jiné zahrnuty poznatky a zkušenosti samotných osob se zdravotním postižením včetně jejich rodin, dále autorů/autorek vnitrostátních politik a pracovníků/pracovnic zařízení ústavní péče a komunitních služeb.</p><p>Podle zprávy je pro většinu lidí v EU rozhodování o tom, kdy jít ven, co jíst, kam jít nakupovat či jak se dostat na návštěvu k přátelům, tak samozřejmé, že nad tím ani nepřemýšlí. V případě osob se zdravotním postižením tomu tak ale není. Především ti, co žijí v institucionálních zařízeních často nemohou sami rozhodovat o svém každodenním životě. Tato rozhodnutí za ně většinou dělají jiní lidé, což zásadně omezuje jejich kontrolu a rozhodování nad vlastním životem a zabraňuje jim v účasti na životě ve společnosti. </p><p>Zpráva poukazuje na relativně silný právní rámec EU podporující takový přechod (například Listina základních práv EU, Úmluva OSN o právech osob se zdravotním postižením nebo závazek v podobě Evropského pilíře sociálních práv). Stále ovšem přetrvává řada překážek, jako například nedostatek dostupných a cenově přístupných podpůrných služeb, nedostatečná spolupráce mezi různými sektory veřejné správy či nedostatek znalostí ohledně toho, jak v praxi takový přechod vůbec zrealizovat. V neposlední řadě rovněž přetrvává stigmatizace a diskriminace osob se zdravotním postižením, které jsou mnohdy vnímané jako „neschopné“ žít ve společnosti. To vše osobám se zdravotním postižením brání v uplatňování jejich základních práv.</p><p>Agentura FRA tak ve zprávě členským státům navrhuje způsoby, jak těmto překážkám čelit. Doporučuje například zabezpečení dostatku financí na umožnění nezávislého života osobám se zdravotním postižením, zvýšení informovanosti o výhodách nezávislého života a zajištění specializovaných služeb umožňujících takový život. Agentura FRA dále zdůrazňuje důležitost změny přístupu k osobám se zdravotním postižením a boj proti předsudkům vůči nim.</p><p> </p><p>Celá zpráva ke stažení zde (v angličtině):</p><p><a href="https://fra.europa.eu/sites/default/files/fra_uploads/fra-2018-from-institutions-to-community-living-ground-perspectives_en.pdf" target="_blank">https://fra.europa.eu/sites/default/files/fra_uploads/fra-2018-from-institutions-to-community-living-ground-perspectives_en.pdf</a></p><p>Shrnutí zprávy (ve slovenštině) zde:</p><p><a href="https://fra.europa.eu/sites/default/files/fra_uploads/fra-2018-from-institutions-to-community-living-ground-perspectives-summary_sk.pdf" target="_blank">https://fra.europa.eu/sites/default/files/fra_uploads/fra-2018-from-institutions-to-community-living-ground-perspectives-summary_sk.pdf</a></p>

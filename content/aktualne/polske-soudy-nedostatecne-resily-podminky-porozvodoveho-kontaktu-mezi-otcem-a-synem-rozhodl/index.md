---
title: "Polské soudy nedostatečně řešily podmínky porozvodového kontaktu mezi otcem a synem, rozhodl soud"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2017/polske-soudy-nedostatecne-resily-podminky-porozvodoveho-kontaktu-mezi-otcem-a-synem-rozhodl/"
date: 2017-05-31
perex: "<p>Evropský soud pro lidská práva se zabýval případem Kacper Nowakowski vs. Polsko, který řešil porozvodový kontakt hluchoněmého otce se sluchově postiženým synem.</p>"
---

<!-- imported from the old website -->

<p>Pan Kacper Nowakowski, který je hluchoněmý, se v roce 2005 oženil s paní A.N., která je sluchově postižená. V roce 2006 se jim narodil syn, který má rovněž sluchové postižení. O rok později se manželé rozvedli a výchova dítěte byla polským soudem svěřena do péče matky. Pan Nowakowski mohl syna vídat dvě hodiny týdně, s čímž souhlasil. V roce 2011 ovšem zažádal o rozšíření styku s dítětem, aby se jejich vztah více upevnil. Pan Nowakowski požadoval, aby se mohl se synem stýkat bez přítomnosti matky dítěte a mimo její domov, a to především kvůli velmi napjatému vztahu mezi oběma bývalými manželi.</p> <p>Polské soudy však tuto žádost odmítly s poukazem na velkou psychickou závislost dítěte na matce a komunikační bariéru mezi otcem a synem. Jejich sluchově postižený syn je schopen komunikovat pouze verbálně, zatímco otec používá pouze znakovou řeč. Matka dítěte jako jediná ovládá jak znakovou řeč, tak verbální komunikaci. Podle polských soudů je tak přítomnost matky během otcových návštěv nutná a vyhovění žádosti by nebylo v zájmu dítěte.</p> <p>Pan Nowakowski se obrátil na Evropský soud pro lidská práva. Ve stížnosti uvedl, že polské soudy odmítly jeho žádost jenom z důvodu jeho postižení, což považuje za diskriminační. V rozhodnutí soudy rovněž nezohlednily širší perspektivu zájmu dítěte, kam patří i kontakt s otcem. Svoji stížnost podal na základě článku 8 (právo na respektování rodinného a soukromého života) a článku 14 (zákaz diskriminace) Evropské úmluvy o ochraně lidských práv (dále Úmluvy).</p> <p>Evropský soud pro lidská práva (dále ESLP) v lednovém rozsudku rozhodl, že došlo k porušení článku 8 Úmluvy. ESLP zdůraznil, že k zájmům dítěte patří rozvíjení a udržování rodinných vazeb a je proto důležitý kontakt s oběma rodiči. Polské soudy nevěnovaly dostatečnou pozornost zprávám expertů, kteří upozorňovali na nutnost řešení vzájemných vztahů rodičů. Soudy měly nařídit oběma rodičům, aby podstoupili rodinnou terapii a zmírnili tak vzájemnou nevraživost. Postižení otce a s tím související komunikační bariéra mezi ním a jeho synem polské soudy vyhodnotily jako překážku namísto toho, aby se snažily najít způsoby, jak ji překonat. Podle ESLP tak polské soudy neučinily potřebné kroky, aby podpořily otcův zájem o prohloubení kontaktu se synem. </p> <p>Na základě rozhodnutí ESLP musí Polsko vyplatit panu Nowakowskému odškodné ve výši téměř 17 tisíc eur. </p> <p>Vzhledem k výše uvedenému zjištění se soud již dále nezabýval prošetřením stížnosti na základě článku 14 (zákaz diskriminace).</p> <p>Více informací k případu <a title="Otevření do nového okna" href="http://hudoc.echr.coe.int/eng#{" itemid="" :="" 002-11363="" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p>

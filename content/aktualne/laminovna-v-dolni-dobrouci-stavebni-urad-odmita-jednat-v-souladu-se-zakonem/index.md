---
title: "Laminovna v Dolní Dobrouči: Stavební úřad odmítá jednat v souladu se zákonem"
vystupy:
  - tz
oldUrl: "/aktualne/tiskove-zpravy-2010/laminovna-v-dolni-dobrouci-stavebni-urad-odmita-jednat-v-souladu-se-zakonem"
date: 2010-03-05
perex: "<p></p><p>Provoz laminovny společnosti USSPA, s. r. o. v obci Dolní Dobrouč provází řada závažných pochybení na straně orgánů státní správy. Laminovna je od samého začátku provozována v rozporu s povolením o užívání stavby, přesto byl zejména stavební úřad po celou dobu zcela nečinný a v nečinnosti i nadále setrvává. </p>"
---

<!-- imported from the old website -->

<p>Ochránce šetřením zjistil, že spotřeba laminovací pryskyřice uváděná ve schválené projektové dokumentaci je ve skutečnosti mnohonásobně překračována. Spotřeba materiálu je přitom údajem, který kapacitně vystihuje provoz a na jeho základě bylo vedeno řízení o povolení užívání stavby. Podle projektové dokumentace je spotřeba laminované hmoty 4,8 tun, ale ve skutečnosti už v prvním roce provozu spotřebovala laminovna přibližně 60 tun!</p><p>Stavební úřad měl informace o tom, že provoz laminovny neodpovídá vydanému povolení, přesto nepodnikl žádné kroky k odstranění protiprávního jednání společnosti USSPA, s. r. o. Kontrolní prohlídku provedl až na základě výzvy veřejného ochránce práv, ale ani poté k žádným nápravným opatřením nepřistoupil s tvrzením, že zvýšení spotřeby laminovací hmoty neznamená podstatné rozšíření výroby oproti vydanému povolení. </p><p>Tvrzení stavebního úřadu Dolní Dobrouč považuje ochránce za zcela nepřijatelné. Jestliže je spotřeba laminovacích pryskyřic deseti a vícenásobně překračována oproti projektové dokumentaci, jde zcela jednoznačně o podstatné rozšíření výroby a stavební úřad musí v takovém případě zahájit řízení o změně užívání stavby. Stavební úřad však jakákoli opatření odmítá s tím, že výklad § 126 stavebního zákona (změna v užívání stavby) je podle jeho názoru sporný. Tímto postupem se podle ochránce dopouští zjevného protiprávního jednání.</p><p>Dalšího závažného pochybení se stavební úřad dopustil už v průběhu samotného povolovacího procesu, tj. v řízení o změně užívání stavby ze skladu na laminovnu. Z řízení vyloučil vlastníky nemovitostí v těsném sousedství provozovny, kteří jsou výrobní činnosti přímo dotčeni, a vedl řízení pouze s jedním účastníkem -  vlastníkem laminovny. Přestože toto řízení z roku 2005 již nelze znovu otevřít, ochránce stavebnímu úřadu vytýká, že zcela chybně vyložil a použil stavební zákon, čím připravil majitele sousedních pozemků o jejich práva. </p><p>Podle ochránce musí stavební úřad v souladu se stavebním zákonem vyzvat vlastníka laminovny k odstranění rozporu mezi projektovanou a skutečnou spotřebou laminovacích hmot. Jestliže společnost USSPA, s. r. o., nápravu neprovede, musí stavební úřad podle zákona přistoupit k sankčnímu řízení. V případě, že vlastník požádá o zahájení nového řízení o změně užívání stavby, musí být účastníky řízení také vlastníci přilehlých nemovitostí, kteří jsou provozem výrobny přímo zasaženi. </p><p>Výtky ochránce směřovaly rovněž proti České inspekci životního prostředí, která nedostatečně vyhodnotila nedodržování schválené projektové dokumentace jako porušování podmínek povolení k provozu zdroje znečišťování ovzduší. Inspekce vzala závěry ochránce na vědomí a bude provoz laminovny průběžně kontrolovat. V případě zjištění nedovolených změn v užívání stavby bude inspekce podávat podněty stavebnímu úřadu k provedení stavebního dozoru.</p><p>Se závěry ochránce se ztotožnilo Ministerstvo životního prostředí, které pochybení úřadů označilo za evidentní.</p>

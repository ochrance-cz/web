---
title: "Dánsko vyžaduje podání rukou jako podmínku udělení občanství"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2019/dansko-vyzaduje-podani-rukou-jako-podminku-udeleni-obcanstvi/"
date: 2019-02-27
perex: "<p>Nově přijatý zákon je podle některých diskriminační, protože vyžaduje podání rukou od lidí, jejichž náboženství tento akt nedovoluje.</p>"
---

<!-- imported from the old website -->

<p>V prosinci minulého roku přijalo Dánsko zákon, který upravuje podmínky udělení občanství. Vedle řady podmínek, které je v rámci žádosti o občanství nutné splnit, bude od 1. ledna součástí celého procesu také povinné potřesení rukou s příslušnou úřední osobou.</p> <p>Žadatelé a žadatelky, kteří získají občanství, si podle nových pravidel budou muset během naturalizačního ceremoniálu potřást rukou se starostou či starostkou obce, ve které žijí, případně jinou příslušnou úřední osobou. Akt podání rukou má vyjádřit respekt k dánským tradicím a hodnotám a je určitým symbolickým stvrzením nově získaného občanství. Pokud ovšem nový občan či občanka potřesení rukou odmítne, nárok na občanství tím ztratí. </p> <p>Nový zákon se setkal s kritikou ze strany lidskoprávních organizací, podle kterých je diskriminační. Někteří muslimové a muslimky totiž odmítají potřesení rukou s cizí osobou opačného pohlaví, protože takový tělesný kontakt je pro ně z náboženských důvodů nepřijatelný. Kritici tak namítají, že nový zákon je přímo namířen proti muslimským osobám s cílem znemožnit jim udělení dánského občanství. Nový zákon tak podle nich může představovat porušení článku 9 (svoboda náboženského vyznání) a článku 14 (zákaz diskriminace) Evropské úmluvy o ochraně lidských práv. </p> <p>Rovněž někteří starostové vyjádřili v médiích s novým pravidlem svůj nesouhlas a označili jej za protiústavní. Do budoucna někteří plánují nové pravidlo obejít tak, že během ceremoniálu budou přítomny i další úřední osoby, aby si žadatelé a žadatelky mohly potřást rukou vždy s osobou stejného pohlaví. </p> <p> </p> <p>Více informací zde:</p> <a href="https://www.theguardian.com/world/2018/sep/20/danish-mayors-vow-to-ignore-citizenship-handshake-rule" target="_blank">https://www.theguardian.com/world/2018/sep/20/danish-mayors-vow-to-ignore-citizenship-handshake-rule</a>

---
title: "EU musí lépe chránit práva žen a dívek se zdravotním postižením, vyzývá EHSV"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2018/eu-musi-lepe-chranit-prava-zen-a-divek-se-zdravotnim-postizenim-vyzyva-ehsv/"
date: 2018-09-10
perex: "<p>Podle Evropského hospodářského a sociálního výboru (EHSV) se ženy se zdravotním postižením stále potýkají s různými formami diskriminace a často jim hrozí sociální vyloučení a chudoba.</p>"
---

<!-- imported from the old website -->

<p>Evropský hospodářský a sociální výbor (EHSV, dále v textu „výbor“) přijal na zasedání z 11. července letošního roku stanovisko týkající se situace žen se zdravotním postižením v EU. </p> <p>Výbor ve stanovisku uvádí, že v EU žije téměř 40 milionů žen a dívek se zdravotním postižením. Podle výboru jde o jednu z nejvíce zranitelných a marginalizovaných skupin ve společnosti. Ženy se zdravotním postižením čelí vyššímu riziku diskriminace. Právě kombinace diskriminačních důvodů jako pohlaví a zdravotní postižení, ale například také rasa, etnický původ, náboženské vyznání, sociální status nebo sexuální orientace, vede k vícenásobné diskriminaci. Jejich situace je tak podle výboru horší než situace žen bez zdravotního postižení a rovněž horší ve srovnání s muži se zdravotním postižením. </p> <p>Škodlivé stereotypy a předsudky vůči ženám se zdravotním postižením vytvářejí představu asexuálních, iracionálních žen, neschopných rozhodovat samy za sebe. To má podle výboru závažný dopad především na jejich sexuální a reprodukční zdraví a práva s tím spojená. V této oblasti nemají dostatečný přístup k informacím, komunikaci a výchově, a to často právě kvůli představě, že jsou asexuální a tyto informace tedy stejně nepotřebují. K preventivním zdravotním vyšetřením mohou mít některé ženy omezený přístup, protože určitá zdravotnická vybavení jsou pro ně fyzicky nepřístupná (například gynekologická křesla či mamograf). Mýty o ženách se zdravotním postižením vedou podle výboru rovněž k přesvědčení, že by neměly mít děti. Jejich vlastní volby jsou v tomto ohledu ignorovány a velmi často bývají nuceny ke sterilizaci či potratu. </p> <p>Ženy se zdravotním postižením jsou rovněž vystaveny vyššímu riziku násilí, vykořisťování a zneužívání.  Pravděpodobnost, že se stanou oběťmi domácího násilí či jiné formy násilí je třikrát až pětkrát vyšší než u ostatních žen. Mnoho dívek a žen se zdravotním postižením nemá rovněž přístup k inkluzivnímu a kvalitnímu vzdělávání. Ve vzdělávacím systému jsou rovněž často užívány materiály, které genderové stereotypy a stereotypy týkající se zdravotního postižení pomáhají udržovat. Nedostatečné vzdělání či negramotnost tak omezuje možnost žen a dívek získat větší nezávislost a zlepšit jejich začlenění do společnosti. Rovněž je pro ně velmi těžké získat práci a vést tak samostatný život. Ve srovnání s muži se zdravotním postižením je jejich účast na pracovním trhu mnohem nižší (18,8 % oproti 28,1 %). </p> <p>Podle výboru jsou tak ženy se zdravotním postižením vystaveny vyššímu riziku chudoby a sociálního vyloučení. EU a její členské státy se však touto problematikou příliš nezabývají, ochrana žen se zdravotním postižením je tudíž podle výboru nedostatečná. Výbor například upozorňuje, že ve strategiích EU, které se týkají rovnosti žen a mužů chybí začlenění hlediska zdravotního postižení a genderové hledisko zase není součástí strategií v oblasti zdravotního postižení. Výbor proto vyzývá EU a její členské státy, aby tato hlediska do svých politik a strategií zařadily a aby přijaly taková opatření, která budou účinně bojovat proti násilí na ženách a dívkách se zdravotním postižením, a která zajistí jejich rovný přístup ke vzdělání, zdravotní péči či službám. Výbor dále navrhuje, aby EU a členské státy zahájily osvětovou kampaň s cílem informovat ženy a dívky se zdravotním postižením o jejich právech, zvýšit povědomí veřejnosti o jejich situaci a pomoci bojovat s předsudky vůči nim.</p> <p>Stanovisko výboru k dispozici zde:</p> <p><a href="https://www.eesc.europa.eu/en/our-work/opinions-information-reports/opinions/situation-women-disabilities" target="_blank">https://www.eesc.europa.eu/en/our-work/opinions-information-reports/opinions/situation-women-disabilities</a></p>

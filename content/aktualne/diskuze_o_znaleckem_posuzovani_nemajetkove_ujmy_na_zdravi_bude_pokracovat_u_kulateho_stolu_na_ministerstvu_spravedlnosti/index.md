---
title: "Diskuze o znaleckém posuzování nemajetkové újmy na zdraví bude
  pokračovat u kulatého stolu na Ministerstvu spravedlnosti "
date: 2021-07-02T11:30:33.776Z
vystupy:
  - tz
perex: "Veřejný ochránce práv zveřejnil zprávu o šetření ve věci Metodiky k
  náhradě nemajetkové újmy na zdraví. Zabýval se okolnostmi jejího vzniku a
  zejména aspekty nově vytvořeného znaleckého odvětví. Za jeho nejzávažnější
  problém považuje skutečnost, že bylo vytvořeno bez hlubší diskuze s lékaři a
  aniž by bylo jasné, co bude a může být náplní znalecké činnosti a k čemu se
  mohou znalci (lékaři) ve znaleckých posudcích vyjadřovat. "
attachments: []
---
<p>Výhrady ke znaleckému odvětví sdílí i stěžovatel, přednosta I. chirurgické kliniky LF UP a FN Olomouc, Dušan Klos. Na základě jeho podnětu ombudsman šetření zahájil. Stěžovatel upozorňuje, že lékaři mohou po absolvování kurzu k Metodice působit jako znalci v celé šíři zdravotnických specializací: „<em>Vytvořením tohoto znaleckého odvětví a podáváním znaleckých posudků znalci bez jakékoliv vazby na jejich specializaci a odbornost, se v našem právním systému stvořila právní fikce, resp. právní iluze, kdy znalecký posudek povyšuje subjektivní obtíže nemocného, často klinicky a objektivně neprokazatelné, na objektivní pravdu, jež se pak stává podstatným základem pro rozhodování soudů v těchto věcech</em>,“ vysvětluje své obavy Dušan Klos, který má právnické i lékařské vzdělání.</p>
<p>„<em>Zástupcům lékařů doposud nikdo nevysvětlil, jak je možné, že v návaznosti na nezávazný materiál právně neurčitého charakteru vzniklo znalecké odvětví s podmínkami plně odpovídajícími požadavkům soukromého subjektu, který na tom měl soukromý a finanční zájem, bez zohlednění zásadních výhrad lékařských společností</em>,“ shrnuje ve zprávě ombudsman. Poukázal v ní také na etická dilemata spojená s tím, že se na vzniku Metodiky a na jejím dalším propagování a prosazování do praxe aktivně podíleli někteří soudci Nejvyššího soudu.</p>
<p>Ombudsman vítá, že Ministerstvo spravedlnosti uznalo problémy spojené se současným stavem znaleckého odvětví a posuzováním nemateriální újmy na zdraví jako takové a že odborná diskuze bude pokračovat přímo na půdě Ministerstva spravedlnosti. Ministryně Marie Benešová uspořádá 21. září na toto téma kulatý stůl.</p>
<h3 data-tomark-pass="">Příloha:
</h3>[Zpráva o šetření ve věci Metodiky k náhradě nemajetkové újmy na zdraví](https://eso.ochrance.cz/Nalezene/Edit/9252)

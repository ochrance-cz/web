---
title: Praha a ombudsman Křeček vyzývají ministerstvo ke změně přístupu
  stavebních úřadů k bytům využívaným ke sdílenému ubytování
date: 2021-06-03T09:02:18.544Z
vystupy:
  - tz
perex: Současná praxe poskytování krátkodobých ubytovacích služeb v bytech
  určených k trvalému bydlení není v souladu s legislativou a měla by být
  vyžadována rekolaudace těchto bytů na odpovídající typ provozoven. Ombudsman
  Stanislav Křeček dnes seznámil zástupce hlavního města Prahy s rozsahem a cíli
  svého šetření, které k této problematice zahajuje.
---
<p>Příslušné&nbsp;stavební úřady dosud nevyžadovaly rekolaudaci bytů určených k trvalému bydlení, pokud jsou soustavně využívány k provozování krátkodobých ubytovacích služeb, což by se mělo změnit. To je závěrem dnešního jednání primátora hlavního města Prahy Zdeňka Hřiba, radní pro oblast legislativy, veřejné správy a podpory bydlení Hany Kordové Marvanové s veřejným ochráncem práv Stanislavem Křečkem. Tématem bylo využívání bytů k poskytování krátkodobých ubytovacích služeb prostřednictvím online platforem.</p>
<p>Kvůli stávající praxi se mohlo poskytování zmíněných služeb prakticky neomezeně rozšiřovat, což má za následek vylidňování centra města, vznik tzv. hotelů v činžáku, ohrožení zdraví a bezpečnosti obyvatel v těchto domech, zvýšený nepořádek a hluk v těchto domech a další neblahé jevy. Na to dlouho upozorňuje i spolek Snesitelné bydlení v centru Prahy, jehož předseda Petr Městecký se jednání také účastnil.</p>
<p>Účastníci schůzky se shodli, že by se mělo změnit rozhodování stavebních úřadů, které by důsledně měly vymáhat dodržování stávajících stavebních předpisů. Kvůli tomu, že jde o instituce státní správy, nemohou do této oblasti představitelé samosprávy sami nijak zasahovat. Uvítali a připojili se proto k&nbsp;iniciativě ombudsmana, který se obrací na Ministerstvo pro místní rozvoj, aby situaci řešilo v rámci metodického řízení stavebních úřadů.</p>
<p>„<em>Současná praxe tzv. sdíleného ubytování je neudržitelná. Služby se vzdálily původní myšlence a ve svém důsledku znamenají pro město náklady navíc a pro místní obyvatele zhoršení kvality života. Nebojujeme proti sdílenému ubytování jako takovému, ale proti obcházení zákona. Jde nám také o narovnání trhu, jelikož nyní jsou pražští provozovatelé hotelů a penzionů výrazně znevýhodněni. Změna bytů na hotelové pokoje je také jedním ze zásadních důvodů nedostupnosti bydlení a rostoucích cen. Ministerstvo pro místní rozvoj musí na tuto situaci reagovat</em>,“ říká primátor hl. m. Prahy Zdeněk Hřib.</p>
<p>„<em>Dlouhodobě se touto problematikou zabýváme, shromažďování podkladů ale přerušila epidemie COVID-19, kdy došlo k útlumu poskytování služeb. Jelikož nyní dochází k rozvolňování a začínají se opět množit nabídky krátkodobých ubytovacích služeb prostřednictvím aplikací, jako je např. Airbnb, rozhodl jsem se navázat na svoji předchozí činnost a zahajuji proto ve věci šetření napříč kraji. Ve svém šetření se v rámci své působnosti zaměřením na postup ministerstva pro místní rozvoj a jeho metodické vedení vůči stavebním úřadům. Vítám rovněž iniciativu hlavního města Prahy, které přistoupilo k řešení této problematiky ze své pozice</em>,“ uvedl ombudsman Stanislav Křeček.</p>
<p>„<em>Jako předsedkyně Komise Rady HMP pro poskytování krátkodobých ubytovacích služeb se plně ztotožňuji s&nbsp;předběžnými závěry veřejného ochránce práv, že v případech, kdy se bytová jednotka využívá opakovaně a dlouhodobě k&nbsp;poskytování krátkodobých ubytovacích služeb, jde o změnu v účelu užívání části stavby, a tedy veřejnoprávní projednání stavebním úřadem je důležité pro zajištění ochrany veřejných zájmů, například v oblasti bezpečnosti a protipožární ochrany. Povinnost rekolaudace bytu za podmínky splnění požadavků stavebního práva přispěje jak k ochraně veřejných zájmů, tak k nastavení pevných mantinelů tomuto podnikání tak, aby byly ochráněny veřejné zájmy i zájmy vlastníků ostatních bytových jednotek v domě a k narovnání podnikatelského prostředí v oblasti ubytovacích služeb</em>,“ doplňuje radní pro oblast legislativy, veřejné správy a podpory bydlení Hana Kordová Marvanová.</p>
<p>Předseda výboru spolku Snesitelné bydlení v centru Prahy Petr Městecký doplňuje: „<em>Jsme rádi za iniciativu veřejného ochránce práv, neboť odpovídá právnímu názoru spolku, že intenzivním užíváním bytu jako „hotelového pokoje“ dochází ke změně způsobu užití stavby a tato skutečnost zavdává povinnost stavebního úřadu k přezkoumání, zda je tato změna přípustná. Při posuzování dané problematiky je vždy nutné klást důraz na soulad s územně plánovací dokumentací, s cíli a úkoly územního plánování, s obecnými požadavky na výstavbu, s veřejnými zájmy chráněnými stavebním zákonem a zvláštními právními předpisy</em>.“</p>
<p>Hlavní město Praha už v minulosti podniklo konkrétní kroky směrem k větší regulaci služeb sdíleného ubytování. Díky zákonodárné iniciativě se podařila prosadit povinnost online platforem poskytovat obcím podrobné informace o počtu hostů za účelem výběru místních poplatků. Dalším krokem, který by přispěl ke zlepšení situace, je například posílení pravomocí společenství vlastníků i jednotlivých vlastníků bytových jednotek v bytových domech. Obcím by také mohlo rozvázat ruce zákonné zmocnění k vydání nařízení, kterým by měly možnost v případě potřeby regulovat poskytování krátkodobých ubytovacích služeb na svém území. Návrh novely živnostenského zákona v tomto smyslu, který Praha předložila jako svou zákonodárnou iniciativu, již téměř rok čeká v Poslanecké sněmovně na projednání.</p>

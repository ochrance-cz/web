---
title: "Poznatky z činnosti veřejného ochránce práv v oblasti diskriminace z důvodu etnicity"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/poznatky-z-cinnosti-verejneho-ochrance-prav-v-oblasti-diskriminace-z-duvodu-etnicity/"
date: 2013-10-03
perex: "<p>Zmocněnkyně vlády pro lidská práva Monika Šimůnková v souvislosti s přípravou Desáté a Jedenácté periodické zprávy o plnění závazků plynoucích z Úmluvy OSN o odstranění všech forem rasové diskriminace požádala veřejného ochránce práv o informace týkající se jeho zkušeností při řešení případů diskriminace z důvodu etnicity.  </p>"
---

<!-- imported from the old website -->

<p class="align-blok">Zástupce ochránce JUDr. Stanislav Křeček se vyjádřil k vnitrostátní legislativní úpravě i opatřením nelegislativní povahy na ochranu proti rasové diskriminaci, k plnění svých úkolů na poli rovného zacházení a k právám zvlášť garantovaným Úmluvou (právo na práci a bydlení, právo na ochranu zdraví, právo na vzdělání a školení). Dále poukázal na chybějící zákon o bezplatné právní pomoci a zákon o sociálním bydlení, zopakoval doporučení ombudsmana ke snížení soudního poplatku za podání antidiskriminační žaloby a připomněl Stanovisko k procesním aspektům antidiskriminačního zákona. Upozornil také na možnost bezplatné právní pomoci obětem diskriminace díky spolupráci ochránce se sdružením Pro Bono Aliance i na možnost zajistit důkazy pro případné soudní řízení pomocí situačního testování (ve spolupráci s nevládními organizacemi).  </p><p class="align-blok">Zástupce ochránce konstatoval, že veřejnoprávní a soukromoprávní metoda regulace rovného zacházení a ochrany před diskriminací neznemožňuje oběti rasové či etnické diskriminace uplatnit svá práva. Bariéry v přístupu k účinné právní ochraně v ČR spočívají spíše v nedostatku informací či aplikaci antidiskriminačního práva českými soudy a českými správními orgány, anebo existují na úrovni společnosti či v rovině individuálního rozhodování.</p><p class="align-blok">I když se na veřejného ochránce práv obrací se stížností na diskriminaci zhruba dvacet romských stěžovatelů ročně, zástupce ochránce podotknul, že většina podání bývá odložena např. pro nedoplnění informací a pokladů, zpětvzetí podnětu nebo nekontaktnost stěžovatele. Přestože si příslušníci etnických menšin stěžují na diskriminaci v přístupu k práci i k bydlení, nejsou zpravidla ochotni vymáhat svá práva soudní cestou. Tato neuspokojivá situace vedla ochránce k tomu, že navázal spolupráci s nevládními organizacemi, které se dlouhodobě věnují etnické či rasové diskriminaci. </p><p class="align-blok">Co se týče statistických údajů o podnětech týkajících se diskriminace z důvodu romské etnicity, ochránce zdůrazňuje, že v žádném případě nezpracovává automatizovaně údaje o rase či etnickém původu stěžovatele. Tyto údaje jsou dohledatelné pouze vyhledáním konkrétního spisu (podnětu), v němž byla namítána diskriminace na základě rasy či etnického původu, a opětovným prostudováním informací obsažených ve spisovém materiálu. Ochránce i jeho zástupce plně respektují princip sebeurčení a při zpracování statistiky podnětů byl proto za Roma považován především ten, kdo se za příslušníka romského etnika sám prohlásil či určil.</p><p class="align-blok">Zástupce ochránce připomněl, že stát by měl zaměřit svou pozornost nejen na represi rasové diskriminace, ale hlavně by měl působit preventivně a podpůrně. Za hlavní adresáty výchovného a vzdělávacího působení ochránce považuje soudce a advokáty, novináře, žáky a studenty škol a v neposlední řadě zaměstnavatele a poskytovatele služeb. </p><p class="align-blok">Vyjádření zástupce veřejného ochránce práv JUDr. Stanislava Křečka k plnění Úmluvy o odstranění všech forem rasové diskriminace je k dispozici <a title="Otevření do nového okna" href="/uploads-import/DISKRIMINACE/aktuality/priloha_c._1_-_vyjadreni_ZVOP__511500_.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> zde</a> (158.8 kB, Adobe Acrobat dokument).</p><p class="align-blok">Statistické údaje o podnětech týkajících se diskriminace z důvodu romské etnicity (2010-2012) jsou k dispozici <a title="Otevření do nového okna" href="/uploads-import/DISKRIMINACE/aktuality/priloha_c._2_-_statisticke_udaje_o_podnetech_2010-2012_-_diskriminace_z_duvodu_etnicity__511500_.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> zde</a> (57.1 kB, Adobe Acrobat dokument).</p>

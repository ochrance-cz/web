---
title: "Diskriminace homosexuálů při darování krve ve Francii"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2015/diskriminace-homosexualu-pri-darovani-krve-ve-francii/"
date: 2015-05-15
perex: "<p>Soudní dvůr Evropské Unie ve svém rozsudku ze dne 29. dubna 2015 (C-528/13) zdůraznil roli vnitrostátního soudu při posuzování výše rizika přenosu závažných infekčních onemocnění přenášejících se krví a nutnost řádného posouzení splněných podmínek pro trvalé vyloučení možnosti darování krve pro muže, kteří měli sexuální styk s jiným mužem.</p>"
---

<!-- imported from the old website -->

<p>Muž se dostavil do odběrového střediska, aby daroval krev. Odpovědný lékař však muže odmítl. Vycházel z vyhlášky francouzského ministra zdravotnictví a sportu, která stanovuje, že dárce mužského pohlaví nesmí darovat krev, pokud měl sexuální styk s jiným mužem, protože u něj existuje vysoké riziko přenosu infekčních onemocnění, která mohou být přenesena krví. Ve Francii je tato vyhláška důvodná vzhledem k místní situaci, kdy ze statistických údajů vyplývá, že naprostá většina osob nakažených HIV se nakazila v důsledku sexuálního styku a že muži mající sexuální styky s jinými muži představují 48 % nově nakažených osob.</p><p>Muž se po odmítnutí odvolal k soudu a tvrdil, že vyhláška je v rozporu se směrnicí 2002/98/ES, která stanoví, že jako dárci krve jsou trvale vyloučené osoby, jejichž sexuální chování je vystavuje vysokému riziku získání závažných infekčních onemocnění, která mohou být přenášena krví. Dočasně jsou poté vyloučené osoby, jejichž chování nebo činnosti je vystavují riziku získání těchto onemocnění, přičemž po ukončení rizikového chování se vyloučí na období stanovené podle daného onemocnění a podle dostupnosti vhodných testů. Při posuzování, zda bude osoba vyloučena dočasně či trvale tedy záleží, zda je u ní riziko nákazy vysoké či nikoli.</p><p>Dožádaný soud vzhledem k obtížnosti případu položil Soudnímu dvoru předběžnou otázku, zda okolnost, že muž měl sexuální styky s jiným mužem, sama o sobě představuje sexuální chování, pro které by daný muž měl být trvale vyloučen z možnosti darovat krev, nebo může být podle okolností daného případu pouze dočasně vyloučen během určitého období po skončení rizikového chování.</p><p>Soudní dvůr v odůvodnění rozsudku zkoumal, zda vysoké riziko ve Francii může trvale vyloučit všechny muže, kteří mají sexuální styk s jiným mužem, z darování krve. Zdůrazňoval, že je třeba respektovat podstatu práv a svobod stanovených Listinou, zákaz veškeré diskriminace a zásadu proporcionality, podle které mohou být omezení zavedena, pouze pokud jsou nezbytná a skutečně odpovídají cílům obecného zájmu. V případě více možností se má použít postup co nejméně omezující.  Na druhé straně je však nutné chránit zdraví příjemců, a to i s ohledem na inkubační dobu infekčních nemocí. </p><p>Soudní dvůr dospěl k závěru, že vnitrostátnímu soudu přísluší, aby podle situace, která v dotčeném státě panuje, rozhodl, zda na jeho území existují účinné postupy či alespoň méně omezující metody pro zjišťování infekčních onemocnění než trvalé vyloučení mužů, kteří měli sexuální styk s jiným mužem, z darování krve. Měl by při tom brát ohled na aktuální stav lékařských, vědeckých a epidemiologických poznatků, na náklady spojené s kontrolou odebrané krve a další případnou související zátěž, jež by neměla být nepřiměřená. U jednotlivců by se za pomoci dotazníku a osobního pohovoru s kvalifikovaným zdravotnickým pracovníkem měl klást důraz na zjištění stálosti vztahu dotčené osoby a používání ochrany při sexuálních stycích.</p>Rozsudek v českém jazyce je dostupný zde <a title="Otevření do nového okna" href="http://curia.europa.eu/juris/document/document.jsf?text=&amp;docid=164021&amp;pageIndex=0&amp;doclang=CS&amp;mode=req&amp;dir=&amp;occ=first&amp;part=1&amp;cid=287505" target="_blank">http://curia.europa.eu/juris/document/document.jsf?text=&amp;docid=164021&amp;pageIndex=0&amp;doclang=CS&amp;mode=req&amp;dir=&amp;occ=first&amp;part=1&amp;cid=287505</a> 

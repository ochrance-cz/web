---
title: "Ministerstvo spravedlnosti chybovalo, když zastavilo přestupkové řízení
  se znalkyní. Ministr přes svůj slib dokonce promeškal lhůtu na přezkum "
date: 2024-08-07T06:31:04.624Z
vystupy:
  - tz
perex: >
  <p>Ministerstvo spravedlnosti podle zjištění zástupce ombudsmana několikrát
  chybovalo při prověřování stížnosti na soudní znalkyni z&nbsp;oboru
  psychiatrie. Na tu si u ministerstva stěžoval muž s duševním onemocněním,
  kterého i na základě posudku znalkyně poslal soud do nedobrovolné
  hospitalizace. Zástupce ombudsmana zjistil, že ministerstvo nevypořádalo
  jednotlivé námitky stěžovatele. Nezabývalo se například tím, že znalkyně
  v&nbsp;posudku uvedla nepodložená tvrzení nebo nevzala v&nbsp;potaz zprávu
  ošetřující psychiatričky. Ministerstvo spravedlnosti navíc nerozhodlo o
  stížnosti muže v předepsané&nbsp;šedesátidenní lhůtě. Protože ministr nakonec
  nestihl případ přezkoumat, rozhodl se ombudsman o kauze informovat
  veřejnost.</p>
attachments:
  - title: "Zpráva o šetření  "
    file: https://eso.ochrance.cz/Nalezene/Edit/13052
  - title: "Závěrečné stanovisko "
    file: https://eso.ochrance.cz/Nalezene/Edit/13054
---
<p><em>&bdquo;S problémy při prověřování práce znalců se ministerstvo potýká dlouhodobě. V&nbsp;tomto případě ministerstvu půl roku trvalo, než se znalkyní zahájilo přestupkové řízení. Podle zákona na to má třicet dní. Průtahy mělo také v samotném přestupkovém řízení a překročilo i lhůtu pro vydání rozhodnutí,&ldquo; </em>popsal zástupce ombudsmana Vít Alexander Schorm. Zdůraznil, že posudek znalkyně měl výrazný dopad na život stěžovatele: <em>&bdquo;Právě i kvůli závěrům znalkyně o nebezpečnosti stěžovatele jej soud nechal hospitalizovat,&ldquo;</em> uvedl Schorm.</p>

<p>Ministerstvu kromě průtahů vytkl, že se nevypořádalo se všemi&nbsp;námitkami uvedenými ve stížnosti. Muž ve svém podání například upozorňoval, že znalkyně určila jeho diagnózu pouze na základě hodinového vyšetření a nevypořádala se ani se závěry aktuálního vyjádření ošetřující psychiatričky, která má stěžovatele ve své péči již několik let. <em>&bdquo;Ministerstvo mělo zohlednit skutková tvrzení stěžovatele a v rámci přestupkového řízení jejich pravdivost ověřit. Ministerstvo ale v přestupkovém řízení vyšlo pouze z tvrzení obviněné znalkyně, která jsou ovšem v přímém rozporu s tvrzeními stěžovatele,&ldquo;</em> zhodnotil zástupce ombudsmana.</p>

<p>Zástupce ombudsmana také upozornil, že dva roky nefungovala elektronická evidence znaleckých posudků. Ta přitom měla s&nbsp;novým zákonem o znalcích již od ledna 2021 nahradit znalecké deníky. Evidenci ministerstvo spustilo až o téměř dva roky později, v&nbsp;prosinci 2022. Ministerstvo spravedlnosti nevyžaduje, aby znalci posudky za chybějící roky doplnili.</p>

<p><em>&bdquo;Ministerstvo nebylo schopné zajistit včasné spuštění elektronické evidence</em><em>. Po určité období zcela rezignovalo na získávání údajů od znalců a na dohled. V případě našeho stěžovatele tak ministerstvo nemělo ani přehled o činnosti znalkyně,&ldquo;</em> shrnul Schorm a popsal také závěrečnou dohru šetření: <em>&bdquo;</em><em>Ministr spravedlnosti přislíbil, že postup ministerstva při projednávání přestupku znalkyně prověří. Kvůli zdržení při předávání spisu v&nbsp;rámci ministerstva ale uplynula lhůta pro zahájení přezkumu.&ldquo;</em></p>

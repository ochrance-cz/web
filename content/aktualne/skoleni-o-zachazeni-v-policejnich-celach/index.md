---
title: "Školení o zacházení v policejních celách"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/skoleni-o-zachazeni-v-policejnich-celach/"
date: 2014-10-07
perex: "<p>Dne 2. října 2014 proběhlo v kanceláři veřejné ochránkyně práv školení 60 policistů z Jihomoravského kraje. Tématem bylo zacházení s osobami umístěnými v policejních celách.</p>"
---

<!-- imported from the old website -->

<p>Přednášek se zhostili právníci Oddělení dohledu nad omezováním osobní svobody Mgr. et Mgr. Ladislav Tomeček a JUDr. Mgr. Adéla Hradilová. Rozebrali jednotlivá práva umístěných a jim odpovídající povinnosti, které vyžadují reciproční aktivitu ze strany policistů vykonávajících ostrahu cel. Konkrétně např. poučení o právech umístěné osoby, realizaci práva na právní pomoc, vyrozumění třetí osoby o umístění v cele, realizaci práva na ošetření lékařem dle vlastní volby, podávání stravy třikrát denně v přiměřených intervalech, odebírání zdravotních pomůcek, podávání stížností. </p><p>Druhá část školení byla věnována obecnému úvodu do problematiky základních práv a svobod, mezinárodním úmluvám o základních právech a jejich ochraně, postavení a činnosti Evropského výboru pro zabránění mučení a nelidskému či ponižujícímu zacházení nebo trestání (CPT), včetně standardů, které tento výbor vydává, a činnosti a oprávněním Evropského soudu pro lidská práva a závaznosti jeho rozhodnutí pro Českou republiku. Na konkrétních příkladech z judikatury Evropského soudu pro lidská práva, včetně kauzy Kummer proti České republice, byly osvětleny zásady týkající se možnosti poutat osoby umístěné v cele k pevnému předmětu respektive používání omezovacích/donucovacích prostředků v bezpečném prostředí cel. Jedná se např. o zásadu použití omezovacích/donucovacích prostředků pouze za výjimečných okolností (zásada subsidiarity), zásadu přiměřenosti, zásadu dosažení účelu sledovaného připoutáním a vyloučení bezdůvodné újmy. </p>

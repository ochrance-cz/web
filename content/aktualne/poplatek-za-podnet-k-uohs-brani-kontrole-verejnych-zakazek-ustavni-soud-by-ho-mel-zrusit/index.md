---
title: "Poplatek za podnět k ÚOHS brání kontrole veřejných zakázek, Ústavní soud by ho měl zrušit"
vystupy:
  - tz
oldUrl: "/aktualne/tiskove-zpravy-2019/poplatek-za-podnet-k-uohs-brani-kontrole-verejnych-zakazek-ustavni-soud-by-ho-mel-zrusit"
date: 2019-07-11
perex: "<p>Ombudsmanka se jako vedlejší účastník připojila k řízení u Ústavního soudu a navrhuje zrušit poplatek 10 000 Kč za podání podnětu Úřadu pro ochranu hospodářské soutěže.</p>"
---

<!-- imported from the old website -->

<p><i>„Považuji za nemravnou a neústavní situaci, kdy ten, kdo chce využít svého práva obrátit se na úřad a poskytnout mu informace, které úřad potřebuje pro plnění svých úkolů, by za to měl platit téměř ekvivalent minimální mzdy,“</i> shrnuje ombudsmanka Anna Šabatová svůj názor na zavedení poplatku 10 000 Kč za podání podnětu Úřadu pro ochranu hospodářské soutěže ve věci veřejných zakázek. Doporučuje proto Ústavnímu soudu, aby ústavní stížnosti vyhověl a příslušné ustanovení zákona o zadávání veřejných zakázek zrušil.</p> <p>Podle ombudsmanky praxe jednoznačně ukazuje, že právní úprava zavádějící poplatek 10000 Kč za podání podnětu má jediný účinek: fakticky vede k popření dozorové role Úřadu pro ochranu hospodářské soutěže, k nepřípustné nečinnosti tohoto úřadu a k zásahu do práva petičního.</p> <p>Zavedení poplatku bylo odůvodňováno snahou uchránit ÚOHS od zbytečných a zneužívajících podání a zefektivnit činnost úřadu. Podle ombudsmanky však kvůli snížení počtu podnětů nelze omezovat Listinou základních práv a svobod garantované petiční právo, tj. právo obrátit se na státní orgán.<i> „Celá konstrukce poplatku vychází se z absurdní úvahy, že veřejným zájmem není transparentnost a férovost zakázkových řízení, ale je jím optimalizace fungování úřadu,“</i> poukazuje ombudsmanka na stav, který fakticky popírá účel dozorového oprávnění Úřadu pro ochranu hospodářské soutěže na úseku veřejných zakázek. </p> <p>Po zavedení poplatku se počet úřadem vyřízených podnětů podle zákona o zadávání veřejných zakázek snížil o více než 93 %! V roce 2017 úřad vyřídil 93 podnětů (rok předtím 1305), rapidně klesl počet podnětů od organizací zabývajících se bojem proti korupci ve veřejné správě, stejně jako jednotlivců upozorňujících na podezřelé veřejné zakázky. Od nabytí účinnosti zákona v říjnu 2016 do března 2018 úřad nevykonal jedinou kontrolu z vlastní iniciativy. Až po výzvě zástupce ombudsmanky jich pět zahájil. Za alarmující považuje ombudsmanka i skutečnost, že poplatek 10 000 Kč Úřad pro ochranu hospodářské soutěže vyžaduje i po správních orgánech, které mají podle zvláštních předpisů (např. zákon o odpovědnosti za přestupky, kontrolní řád, zákon o finanční kontrole) povinnost podat Úřadu pro ochranu hospodářské soutěže podnět se zjištěními ze své kontrolní činnosti. Ani tato podání bez zaplacení poplatku ÚOHS neprověřuje, byť by tak činit měl.</p> <p><a title="Otevření do nového okna" href="/uploads-import/Zvlastni_opravneni/ustavni_soud/SZD-24-19_UOHS.pdf" target="_blank"> Vyjádření pro Ústavní soud</a> (386 kB, Adobe Acrobat dokument)</p> <p>Hodnocení postupu ÚOHS dle této, podle ombudsmanky neústavní právní úpravy, najdete zde: <a href="https://www.ochrance.cz/aktualne/tiskove-zpravy-2019/nezaplatite-li-10-000-kc-uohs-ani-nezakonna-verejna-zakazka-nezajima-ombudsmanka-to-chce/">https://www.ochrance.cz/aktualne/tiskove-zpravy-2019/nezaplatite-li-10-000-kc-uohs-ani-nezakonna-verejna-zakazka-nezajima-ombudsmanka-to-chce/</a> </p>

---
title: "Dnes si připomínáme Mezinárodní den lidí s postižením"
tags:
  - Tisková zpráva
oldUrl: "/aktualne/tiskove-zpravy-2020/dnes-si-pripominame-mezinarodni-den-lidi-s-postizenim"
date: 2020-12-03
perex: "<p>U příležitosti Mezinárodního dne lidí s postižením se v Kanceláři veřejného ochránce práv konala online diskuze Lidé s postižením a Evropská úmluva o ochraně lidských práv (1950 – 2020). Vedle zástupkyně ombudsmana Moniky Šimůnkové se zúčastnila řada odborníků, např. Vít Alexander Schorm, Pavel Kotrady, Martina Grochová či Radka Maxová. Mezinárodní den osob s postižením má letos také speciální význam v souvislosti se sedmdesátiletým výročím Úmluvy o ochraně lidských práv a základních svobod.</p>"
---

<!-- imported from the old website -->

<p>Ombudsman se v rámci své působnosti jakožto monitorovacího orgánu systematicky zabývá problematikou práv lidí s postižením a jejich naplňováním. Provádí výzkumy, vydává doporučení k otázkám souvisejícím s naplňováním práv lidí s postižením a dále také navrhuje opatření směřující k jejich ochraně. Důležité poznatky letos přinesl např. <a title="Otevření do nového okna" href="/uploads-import/CRPD/Vyzkumy/2018_61_Vyzkum-svepravnost.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> výzkum svéprávnosti</a> (11.8 MB, Adobe Acrobat dokument), který ukázal, že soudy nadále preferují omezení svéprávnosti před alternativními podpůrnými řešeními. V <a title="Otevření do nového okna" href="/uploads-import/CRPD/Doporuceni/28-2019_doporuceni-volebni-pravo.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Doporučení k výkonu volebního práva v domovech pro osoby se zdravotním postižením</a> (6.1 MB, Adobe Acrobat dokument) bývalé ombudsmanky Anny Šabatové se ukázalo, že lidé v domovech pro osoby se zdravotním postižením čelí mnoha překážkám při výkonu svého volebního práva. Zástupkyně ombudsmana vydala letos praktické doporučení <a title="Otevření do nového okna" href="/uploads-import/CRPD/Doporuceni/2020_26_Doporuceni-rodice.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Jak chránit práva rodičů s psychosociálním postižením a jejich dětí?</a> (928.4 kB, Adobe Acrobat dokument). A velmi pomohl také návrh ochránce na zlepšení situace s mobilitou lidí s postižením, konkrétně <a href="https://www.psp.cz/sqw/text/tiskt.sqw?O=8&amp;CT=883&amp;CT1=0" target="_blank">zákon o psech se speciálním výcvikem</a>, který je již nyní v prvním čtení ve sněmovně.  Z hlediska deinstitucionalizace a zajištění nezávislého způsobu života byly podstatné výsledky letošního <a title="Otevření do nového okna" href="/uploads-import/CRPD/Vyzkumy/11-2019_Vyzkum_soc-sluzby-pro-deti-s-postizenim.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> výzkumu</a> (1.2 MB, Adobe Acrobat dokument), které ukázaly problematičnost dostupnosti sociálních služeb pro děti s postižením a jejich rodiny.</p> <p><i>„Dovolte, abych u příležitosti Mezinárodního dne lidí s postižením popřála všem lidem s postižením a jejich nejbližším v této nelehké době hodně lásky, síly a většího porozumění od nás všech, a zejména upozornila na to, že lidi s postižením musí stále čelit ve 21. století mnoha překážkám v naší zemi,“</i> uvedla zástupkyně ombudsmana Monika Šimůnková.</p> <p>U příležitosti Mezinárodního dne lidí s postižením, který si každoročně připomínáme 3. prosince již od roku 1981, se dnes v Kanceláři veřejného ochránce práv uskutečnilo online diskuzní setkání Lidé s postižením a Evropská úmluva o ochraně lidských práv (1950 – 2020).</p> <p><i>„On-line diskuzí jsme si chtěli společně připomenout 70 let Evropské úmluvy o ochraně lidských práv a jak konkrétně tato mezinárodní smlouva přispěla ke zlepšení dodržování práv lidí s postižením. O Evropské úmluvě štrasburský soud často hovoří o jako o „živoucím nástroji“ (living document). Tato doktrína Soudu umožňuje vykládat Evropskou úmluvu ve světle současných podmínek, nikoliv tak, jak vypadala společnost a právní řády jednotlivých zemí i normy mezinárodního práva v době přijetí Úmluvy,“</i> uvedla zástupkyně ombudsmana k Úmluvě, jejíž kontrolní mechanismy významným způsobem přispívají k dodržování základních práv lidí s postižením. Evropský soud pro lidská práva, který na dodržování Úmluvy dohlíží, se v řadě případů zastal jednotlivců a jeho rozsudky přiměly státy ke změně právní úpravy či praxe. <i>„Právě Evropská úmluva je jednou z klíčových záruk regionální ochrany lidských práv a díky judikatuře Evropského soudu pro lidská práva také možností, jak práva na papíře proměnit v žitou skutečnost těch nejzranitelnějších. Věřím, že i osvětová a vzdělávací činnost veřejného ochránce práv jako orgánu, který monitoruje dodržování Úmluvy OSN o právech osob se zdravotním postižením již třetím rokem, pomůže tuto situaci postupnými kroky změnit,“</i> dodala.</p> <p>Diskuze se zúčastnila zástupkyně ombudsmana společně s odborníky, například vládním zmocněncem pro zastupování České republiky před Evropským soudem pro lidská práva (ESLP) Vítem Alexandrem Schormem, předsedou Okresního soudu ve Vsetíně Pavlem Kotradym, vysokoškolskou pedagožkou Martinou Grochovou, s členy poradního orgánu Lenkou Hečkovou a Jiřím Černým či třeba s europoslankyní Radkou Maxovou, která se vyjádřila k situaci lidí s postižením: <i>„Česká politická scéna má velké rezervy v přístupu k lidem s postižením. Jasně to dokazuje přístup vlády např. k doposud neexistující – a tolik potřebné – velké novele zákona o sociálních službách, neexistence víceletého financování sociálních služeb, přetrvávající problémy v lékařské posudkové službě nebo přístup k pečujícím osobám. I když jsem se stala členkou Evropského parlamentu, neznamená to, že jsem rezignovala na sociální politiky v ČR. A právě lidé s postižením jsou pro mne prioritou,“</i> uvedla.</p> <p>Naopak vládní zmocněnec Vít Alexander Schorm vyzdvihl i pozitivní změny: <i>„K pozitivnímu posunu došlo v uplynulých letech v oblasti omezování osobní svobody jednotlivce ve zdravotnických zařízeních a zařízeních sociálních služeb, a to dokonce pod přímým vlivem rozsudků Evropského soudu pro lidská práva. Změnila se česká právní úprava, která obsahuje více pojistek, aby nedocházelo ke zneužití.  Řekl bych, že jsme k právům lidí s postižením, kteří jsou přechodně či delší dobu v institucích, mnohem bdělejší než před deseti či dvaceti lety.“</i></p> <p>Rozebíraly se i nedobrovolné hospitalizace a výkon volebního práva. Diskutovalo se téma svéprávnosti v souvislosti s přístupem ESLP. Přístup ESLP účastníci rozebírali také ve vztahu k přístupnosti (např. škol, kin nebo volebních místností) a inkluzivnímu vzdělávání. <i>„Inkluze je kontinuální proces, na němž je stále co zlepšovat. Děti s postižením mají aktuálně v ČR právo na individualizovanou podporu ve vzdělávání v hlavním vzdělávacím proudu, přesto se ale v jednotlivých případech stále setkávají s diskriminací ze strany některých škol,“</i> sdělila Lenka Hečková z České odborné společnosti pro inkluzivní vzdělávání.</p> <p>Dětem se věnovala i další část diskuze. <i>„Řeším případy, kdy jsou rodičům s psychosociálním postižením odebrány jejich děti. Jsou to emočně velmi složité případy, kdy je třeba jednat s největší opatrností. Přesto bych rád připomněla, že české úřady jsou povinny vyvinout maximální snahu k zachování rodiny a poskytnout všem jejím členům podporu, kterou k tomu potřebují. Váže je k tomu celá řada mezinárodních dokumentů včetně Evropské úmluvy o lidských právech a Úmluvy OSN o právech osob se zdravotním postižením,“</i> uvedla zástupkyně ombudsmana, na kterou navazuje Martina Grochová z Univerzity Palackého v Olomouci: <i>„Osobně vnímám, že v České republice například nemáme vhodnou alternativu péče pro děti, které nemohou zůstat v biologické rodině, neboť postižení jejich rodičů objektivně neumožňuje, aby dětem zajistili náležitou péči, a je proto třeba hledat trvalé řešení pro tyto děti; zároveň je zde však zájem na zachování vztahu s biologickou rodinou.“</i></p> V diskuzi zaznělo množství dalších podstatných poznatků a myšlenek, které si můžete poslechnout ze záznamu online diskuze na odkaze: <a href="https://youtu.be/YWLzGz5Sxe4" target="_blank">https://youtu.be/YWLzGz5Sxe4</a>.

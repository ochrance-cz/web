---
title: "Provádění neohlášených návštěv v noci a o víkendech"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2012/provadeni-neohlasenych-navstev-v-noci-a-o-vikendech/"
date: 2012-06-05
perex: "<p></p>"
---

<!-- imported from the old website -->

<p>Evropské národní preventivní mechanismy podobně jako pracovníci Kanceláře veřejného ochránce práv provádějí systematické návštěvy detenčních zařízení v nočních hodinách, některé navíc i během víkendu.</p><p>Zvláštním tématem pravidelného zpravodaje Direktoriátu pro lidská práva Rady Evropy za březen a duben 2012 je provádění neohlášených systematických návštěv detenčních zařízení mimo běžnou pracovní dobu, tj. v noci a o víkendech. Evropské národní preventivní mechanismy (NPM) byly dotázány, zda takové návštěvy provádí a jaké s nimi mají zkušenosti.</p><p>Všechny evropské NPM uvedly, že noční a víkendové návštěvy provádět mohou a kromě jedné výjimky (polský národní preventivní mechanismus) je taky provádějí, byť některé častěji než jiné (například německý NPM dosud provedl pouze jednu neohlášenou noční návštěvu). Český národní preventivní mechanismus (veřejný ochránce práv) systematické návštěvy v nočních hodinách provádí běžně, pokud se to zdá být přínosné. </p><p>Některé NPM uvedly, že mají odlišnou metodiku pro návštěvy policejních cel či vězení. Například Francouzi někdy zahájí návštěvu v nočních hodinách, aby viděli noční provoz, a mohli hovořit se zadrženými osobami. Lucemburský NPM provádí neohlášené noční návštěvy věznic a policejních cel o víkendech v noci ze soboty na neděli. </p><p>Zaměstnanci Kanceláře veřejného ochránce práv někdy systematickou návštěvu policejních cel zahajují přímo v nočních hodinách. V případě jiných zařízení, jako jsou psychiatrické léčebny, zařízení sociálních služeb či v zařízeních pro výkon ústavní výchovy dětí, je však systematická návštěva zahájena v běžné pracovní době a poté v některých případech návštěva pokračuje i v nočních hodinách. </p><p>Většina národních preventivních mechanismů uvedla, že ze strany navštěvovaných zařízení jim v nočních či víkendových návštěvách není nijak bráněno a obvykle se jich účastní 2 – 4 zaměstnanci.</p>

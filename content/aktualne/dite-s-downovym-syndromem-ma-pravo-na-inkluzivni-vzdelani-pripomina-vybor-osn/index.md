---
title: "Dítě s Downovým syndromem má právo na inkluzivní vzdělání, připomíná Výbor OSN"
vystupy:
  - monitorovani
oldUrl: "/monitorovani-prav-lidi-se-zdravotnim-postizenim/aktuality-z-monitorovani/aktuality-z-monitorovani-2020/dite-s-downovym-syndromem-ma-pravo-na-inkluzivni-vzdelani-pripomina-vybor-osn/"
date: 2020-09-29
perex: "<p>Výbor OSN v Ženevě uznal důvodnou stížnost španělského chlapce jménem Rubén. Když se Rubén vzdělával již pátým rokem v běžné škole, rozhodly španělské úřady o jeho přeřazení do speciální školy. Zároveň zahájily trestní řízení proti jeho rodičům, které s přeřazením do speciální školy nesouhlasili. Výbor OSN řekl, že došlo k porušení Úmluvy o právech osob se zdravotním postižením. Španělsko musí Rubéna odškodnit, účinně prošetřit všechna jeho obvinění, zajistit mu odborné inkluzivní vzdělávání a ukončit segregaci dětí s postižením ve vzdělávání.</p>"
---

<!-- imported from the old website -->

<p>Rubén Calleja [čti Kaljecha] Loma se vzdělával v běžné základní škole v Leónu. Měl asistentku pedagoga a dobré vztahy se spolužáky. Když začal studovat čtvrtou třídu, situace ve škole se začala zhoršovat. Třídní učitel se k němu nechoval s respektem a Rubén čelil ve škole špatnému zacházení včetně fyzického napadení. V páté třídě měl nového třídního učitele, který nesouhlasil s přidělením asistenta pedagoga. Byl mu přidělen až poté, co si Rubénovi rodiče stěžovali u vedení školy. </p> <p>Vlivem těchto stresujících okolností začal mít Rubén vážné potíže v učení. Úřady rozhodly o jeho přeřazení z běžné školy do školy speciální. Rodiče s tímto postupem nesouhlasili a obrátili se na správní soud. Žádali nejen o přezkum rozhodnutí týkajícího se přeřazení do speciální školy, ale také prošetření špatného zacházení v běžné škole. Soudy jednání úřadů účinně neprošetřily. Úřady dokonce podaly na rodiče trestní oznámení, jelikož odmítali Rubéna posílat do speciální školy. </p> <p>Rubén a jeho otec se v roce 2017 obrátili s individuální stížností na Výbor OSN pro práva osob s postižením. Ten letos v září rozhodl, že Španělsko porušilo <a href="https://www.ochrance.cz/monitorovani-prav-lidi-se-zdravotnim-postizenim/umluva-o-pravech-osob-se-zdravotnim-postizenim/">čl. 24 Úmluvy o právech osob se zdravotním postižením</a>. Výbor v rozhodnutí řekl, že španělské úřady dostatečně neposoudily Rubénovy speciální vzdělávací potřeby a všechna opatření, která by měla být přijata, aby se mohl i nadále vzdělávat ve škole hlavního vzdělávacího proudu. Výbor požádal španělské úřady, aby Rubénovi poskytly inkluzivní odborné vzdělávání, finanční odškodnění a účinně prošetřily jeho oznámení o špatném zacházení. Doporučil také systémové změny ve španělském vzdělávacím systému: ukončení segregace dětí s postižením ve speciálních školách a speciálních třídách běžných škol a přijetí záruk, aby rodiče nebyli trestně stíháni za to, že pro své děti požadují inkluzivní vzdělávání dle Úmluvy.</p> <p>Jedná se o vůbec první individuální rozhodnutí Výboru OSN k článku 24 Úmluvy o právech osob se zdravotním postižením. Ten zakotvuje právo dětí s postižením na inkluzivní vzdělávání. Text rozhodnutí je prozatím dostupný pouze ve španělštině. Lidé s postižením mohou podávat na postup španělských státních orgánů stížnosti přímo Výboru OSN, protože Španělsko ratifikovalo <a title="Otevření do nového okna" href="/uploads-import/CRPD/Umluva-protokol-CJ.pdf" target="_blank"> Opční protokol k Úmluvě</a> (211.6 kB, Adobe Acrobat dokument). Lidé s postižením v České republice tuto možnost prozatím nemají. </p> <p>Tisková zpráva k celému případu, která byla vydána dne 21. září 2020, je v angličtině dostupná <a href="https://www.ohchr.org/EN/NewsEvents/Pages/DisplayNews.aspx?NewsID=26263&amp;LangID=E" target="_blank">zde</a>.</p> <p>Rozhodnutí (ve španělském jazyce) je volně ke stažení <a href="https://tbinternet.ohchr.org/_layouts/15/treatybodyexternal/Download.aspx?symbolno=CRPD/C/23/D/41/2017&amp;Lang=en" target="_blank">zde</a>. </p> <p>Komentář Výboru OSN k článku 24 Úmluvy je v jazycích OSN dostupný <a href="https://tbinternet.ohchr.org/_layouts/15/treatybodyexternal/Download.aspx?symbolno=CRPD/C/GC/4&amp;Lang=en" target="_blank">zde</a>. Stručný výtah v českém jazyce je dostupný <a href="https://www.vlada.cz/assets/ppov/rlp/vybory/pro-prava-ditete/ze-zasedani-vyboru/Vytah-z-Obecneho-komentare-Vyboru-OSN-k-pravu-na-inkluzivni-vzdelavani.pdf" target="_blank">zde</a>.</p>

---
title: "První zasedání Poradní orgánu ombudsmanky"
tags:
  - Monitorování
oldUrl: "/monitorovani-prav-lidi-se-zdravotnim-postizenim/aktuality-z-monitorovani/aktuality-z-monitorovani-2018/prvni-zasedani-poradni-organu-ombudsmanky/"
date: 2018-05-28
perex: "<p>V pondělí 22. května 2018 se poprvé sešel poradní orgán ombudsmanky pro oblast práv osob se zdravotním postižením. Jeho hlavním úkolem bude sledovat společně s ombudsmankou naplňování Úmluvy o právech osob se zdravotním postižením v České republice.</p>"
---

<!-- imported from the old website -->

<p>Poradní orgán bude zejména spolupracovat při připomínkování právních předpisů, navrhovat priority a systémová témata, která je potřeba řešit, zaujímat stanoviska ke strategickým dokumentům, spolupracovat a informovat osoby se zdravotním postižením o činnosti ombudsmanky v této oblasti. Ombudsmanka do něj jmenovala 11 členů a členek, které vybrala na základě předběžných nominací. Členové a členky poradního orgánu byli vybráni s ohledem na jejich odborné a osobní zkušenosti tak, aby zastupovali co nejširší spektrum lidí se  zdravotním postižením a měli zkušenosti z různých oblastí  této problematiky.</p><p><img src="https://www.ochrance.cz/uploads/RTEmagicC_Poradni-organ-1.JPG.JPG" width="630" height="363" alt="" /></p> <p>Právničky odboru pro ochranu práv osob se zdravotním postižením úvodem členům poradního orgánu shrnuly dosavadní aktivity odboru od jeho vzniku v lednu 2018. Hlavní náplní zasedání pak byla diskuse nad výběrem témat, kterými by se měla ombudsmanka zabývat do konce roku 2018. </p> <p>Jako zásadní byla na zasedání schválena tato témata a činnosti:</p> <p>Pro efektivní monitorování plnění závazků plynoucích z Úmluvy je nutný sběr relevantních dat k  jednotlivým článkům Úmluvy. S tím úzce souvisí  tvorba indikátorů tj. nástrojů k měření zlepšení  naplňování povinností daných Úmluvou, dále pak mapování dostupných zdrojů informací a dat či osvětové aktivity. V rámci jednotlivých článků Úmluvy pak byly vybrány dílčí problémy, které poradní orgán společně s ombudsmankou v současnosti považuje za důležité a aktuální.</p> <p>V oblasti přístupnosti (čl. 9) se jedná o  <b>analýzu a případné úpravy legislativy týkající se bezbariérového řešení staveb </b> včetně kontroly její aplikace.  Také je nutné trvat na požadavku zajištění standardu informační přístupnosti pro všechny, zvláště pak na úřadech a v dalších veřejných institucích. </p> <p>V problematice svéprávnosti (čl.12) bude provedena <b>analýza rozsudků o omezení svéprávnosti</b> s důrazem na jejich kvalitu. Tématem zájmu bude i <b>výzkum realizace  volebního práva  především u lidí s mentálním postižením</b> a také vytvoření <b>sborníku stanovisek ombudsmanky k veřejnému opatrovnictví</b>.</p> <p>Dále je plánován <b>výzkum dostupnosti sociálních služeb umožňujících život v přirozeném prostředí</b> a také <b>dostupnosti sociálních služeb pro lidi s PAS</b> v rámci tématu nezávislého života a života v komunitě (čl.19).</p> <p>Ve vzdělávání (čl.24)  bude aktuálním tématem <b>osvobozování žáků se zdravotním postižením z tělesné výchovy</b> a dále jejich zapojení do mimoškolních aktivit. </p> <p>V rámci oblasti zaměstnávání (čl.27) se ombudsmanka zaměří na <b>efekt a využívání pracovní rehabilitace</b> a současně na <b>prostupnost chráněného a otevřeného trhu práce</b>. </p> <p>Pro rodiny, které mají děti se zdravotním postižením (čl.23), bude řešen <b>přístup k vhodné rané péči </b>a podpoře pro dítě i celou rodinu. Dalším tématem je zdraví (čl.25) a <b>dostupnost zdravotnické péče pro lidi s mentálním postižením</b> s důrazem na stomatologickou péči. Řešen bude i <b>pobyt průvodce při hospitalizaci</b> v lůžkových zdravotnických zařízeních u lidí, kteří tuto pomoc potřebují.</p> <p>Při setkáních ombudsmanky v krajích bylo velmi často zmiňováno <b>téma lékařských posudků a příspěvků na kompenzační pomůcky</b>, proto se na tyto oblasti ombudsmanka bude soustředit jako na součást práva na přiměřenou životní úroveň a sociální ochranu (čl.28).  Spadají sem i příspěvky na dietní stravování, které  jsou v ČR  koncipovány pouze  jako součást dávky v hmotné nouzi. </p> <p>Výše uvedená témata jsou považována pro letošní rok za prioritní, neznamená to však,  že nebudou řešeny jiné problémy, které se mnohou objevit v souvislosti s aktuálním děním ve společnosti. K jednotlivým tématům budou na zasedání poradního orgánu přizváni i odborníci na řešenou problematiku. Současně dojde k vytvoření pracovních skupin k jednotlivým dílčím oblastem, v rámci nichž budou moci diskutovat všichni, kterých se dané téma týká. </p> <p>Další jednání poradního orgánu se uskuteční koncem srpna 2018.</p><p><img src="https://www.ochrance.cz/uploads/RTEmagicC_Poradni-organ-2.JPG.JPG" width="630" height="316" alt="" /></p>

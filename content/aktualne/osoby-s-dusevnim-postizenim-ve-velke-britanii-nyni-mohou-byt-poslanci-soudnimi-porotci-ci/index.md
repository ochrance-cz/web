---
title: "Osoby s duševním postižením ve Velké Británii nyní mohou být poslanci, soudními porotci či členy představenstva společností"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/osoby-s-dusevnim-postizenim-ve-velke-britanii-nyni-mohou-byt-poslanci-soudnimi-porotci-ci/"
date: 2013-05-07
perex: "<p>Zákon proti diskriminaci osob s duševním postižením nově upravuje a redefinuje postavení osob s duševním postižením, a změnou stávajících předpisů odstraňuje některá nepřiměřená omezení. </p>"
---

<!-- imported from the old website -->

<p class="align-blok">Osoby s duševním postižením ve Velké Británii nyní mohou být poslanci, soudními porotci či členy představenstva společností. Umožnil jim to návrh zákona proti diskriminaci osob s duševním postižením <em>(Mental Health (Discrimination)(No. 2) Bill)</em>, který v lednu 2012 předložil sněmovně poslanec Konzervativní strany Gavin Barwell. Lídr opozice, Ed Milibandm, který návrh zákona podpořil, prohlásil, že <em>„změny umožní přivést veřejné chápaní a postoje k duševnímu zdraví do jednadvacátého století.“</em></p><p class="align-blok">Návrh zákona, jenž měl především odstranit automatické zákazy a omezení osob s duševním postižením, byl schválen dolní sněmovnou parlamentu ve druhém čtení dne 14. září 2012. Dne 28. února 2013 udělila královna Spojeného království Velké Británie a Severního Irska, Alžběta II., královský souhlas s již schváleným zákonem <em>(Mental Health (Discrimination) Act 2013)</em>. </p><p class="align-blok">Zákon proti diskriminaci osob s duševním postižením nově upravuje a redefinuje postavení osob s duševním postižením, a změnou stávajících předpisů odstraňuje některá nepřiměřená omezení. Ustanovení § 1 zákona proti diskriminaci osob s duševním postižením vypouští ze zákona o duševním zdraví <em>(Mental Health Act 1983)</em> § 141, který například stanoví, že člen parlamentu nebo Velšského národního shromáždění může být zproštěn funkce pro duševní onemocnění trvající déle než půl roku.</p><p class="align-blok">Nová úprava mění také zákon o soudních porotcích <em>(Juries Act 1974)</em>, dle kterého nebyla žádná osoba s duševním postižením způsobilá k výkonu této veřejné služby. Ustanovení § 2 zákona proti diskriminaci osob s duševním postižením proto omezení blíže specifikuje, a vztahuje je zejména na osoby, které mohou být v důsledku psychické či duševní poruchy omezeny na svobodě.</p><p class="align-blok">Ustanovení § 3 zákona proti diskriminaci osob s duševním postižením pak zrušilo nařízení regulující zaměstnávání členů představenstva společnosti. Podle dosavadní regulace mohl člen představenstva skončit ve své pozici, pokud praktický lékař společnosti oznámil, že člen představenstva ztratil fyzickou nebo duševní způsobilost jednat jako člen představenstva po dobu delší tří měsíců.</p><p class="align-blok">Nová úprava neruší zcela všechna omezení, ale zakotvuje postup, jenž se ve vztahu k osobám s duševním postižením jeví být přiměřenější. Znění zákona je dostupné <a title="Otevření do nového okna" href="http://www.legislation.gov.uk/ukpga/2013/8/pdfs/ukpga_20130008_en.pdf" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /> (v angličtině). </p>

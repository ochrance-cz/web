---
title: Policejní prezident v reakci na dopis ombudsmana opětovně kontaktuje
  tvůrce pořadu „Policie v akci“, aby jim sdělil zásadní výhrady Policie ČR
date: 2021-03-01T12:05:34.280Z
vystupy:
  - tz
perex: Ombudsman se dopisem obrátil na policejního prezidenta s upozorněním
  na pořad TV Prima „Policie v akci“ zobrazující ve formě reality show
  policisty, kteří v rámci plnění běžných služebních povinností porušují zákony.
  Policejní prezident nyní přislíbil, že se na tvůrce pořadu s výtkami znovu
  obrátí.
---
Policejní prezident poděkoval ombudsmanovi za upozornění na zavádějící informace v pořadu „Policie v akci“ a potvrdil, že obsah i forma pořadu jsou pro veřejnost velmi matoucí. Následně pověřil odbor komunikace jako odborného gestora, aby vstoupil do komunikace s tvůrci pořadu a opětovně jim sdělil jejich zásadní výhrady. Policejní prezident také přislíbil nadále věnovat náležitou pozornost tomuto seriálu s tím, že v případě zjištění protiprávního jednání zahájí nezbytné úkony. Policie ČR se od pořadu distancuje už od začátku jeho vysílání.

„Pořad je prezentován jako záznam každodenní práce skutečných policistů, odkazuje se na platné právní předpisy, přitom reální policisté v něm jednají v rozporu se zákonem. Nemyslím si, že by toto bylo v zájmu policie, ale především rozhodně není v zájmu veřejnosti získat dojem, že zobrazované zásahy jsou legální, že takto policisté postupují, taková oprávnění mají. Běžný občan nevnímá pořad jako hraný seriál, sleduje výkon služebních povinností policistů,“ upozorňoval v té souvislosti ombudsman Stanislav Křeček s tím, že TV pořad o skutečné práci policie by neměl ukazovat policisty porušující zákony. Ombudsman varoval policejního prezidenta, že se takto deformuje právní povědomí občanů o tom, jaké jsou pravomoci policistů.
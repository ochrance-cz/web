---
title: Ombudsman a zmocněnkyně vlády pro lidská práva jednali o spolupráci a
  ochraně lidských práv
date: 2026-01-19T16:01:00
vystupy:
  - aktualita
perex: <p>Ombudsman Stanislav Křeček se dnes setkal se zmocněnkyní vlády pro
  lidská práva Taťánou Malou. Jednání proběhlo symbolicky v období, kdy mandát
  zmocněnkyně začíná a mandát ombudsmana se blíží ke svému konci. Obě strany se
  shodly, že je důležité otevřeně hovořit o ochraně lidských práv, fungování
  veřejné správy a možnostech další spolupráce.</p>
---
<p>Ombudsman připomněl, že jeho instituce je nezávislá a stojí mimo výkonnou moc. Jejím hlavním úkolem není tvorba politik, ale ochrana jednotlivců před pochybeními veřejné správy a systematické sledování dodržování lidských práv, zejména v oblastech diskriminace, ochrany osob omezených na svobodě, práv osob se zdravotním postižením a nově také v roli národní lidskoprávní instituce (NHRI). 
<i>„Denně vidím, jak se zákony, strategie a rozhodnutí vlády promítají do života konkrétních lidí. Moje doporučení vycházejí z praxe, nikoli z politických priorit,“</i> připomněl Stanislav Křeček.</p>
<p>
<br>Jedním z důležitých témat byla také provázanost činnosti ombudsmana se Zprávou o stavu lidských práv, kterou každoročně vydává zmocněnkyně vlády. Zjištění veřejného ochránce práv jsou podle obou stran klíčovým zdrojem informací o tom, jak stát skutečně funguje z pohledu občanů. Budou důležitým podkladem i do budoucna – mimo jiné v souvislosti se zprávou ombudsmana o stavu právního státu, kterou bude jako NHRI vydávat.</p>
<p>&nbsp;</p>
<figure class="image">
<img src="https://www.ochrance.cz/aktualne/ombudsman_a_zmocnenkyne_vlady_pro_lidska_prava_jednali_o_spolupraci_a_ochrane_lidskych_prav/dsc_5435-2.jpg" alt="Ombudsman Stanislav Křeček pózuje po boku vládní zmocněnkyně pro lidská práva Taťány Malé."></figure>
<p>
<br>
<i>„Naše činnost se v řadě oblastí přirozeně prolínají – například v boji proti diskriminaci, ochraně menšin či osob omezených na svobodě. Zatímco ombudsman přináší nezávislou kritickou reflexi a identifikuje problémy, já mám možnost tato zjištění proměňovat v politická a legislativní řešení,“</i> uvedla zmocněnkyně Taťána Malá.</p>
<p>
<br>Stanislav Křeček a Taťána Malá se zároveň shodli, že k posílení ochrany lidských práv významně přispěje větší zaměření na praktické otázky každodenního života, které lidé sami vnímají jako diskriminační. Právě tyto konkrétní zkušenosti – ať už v přístupu ke službám, bydlení, zaměstnání, vzdělávání či v jednání úřadů – jsou podle nich klíčové pro to, aby lidskoprávní agenda nezůstávala pouze na úrovni deklarací, ale přinášela skutečné a srozumitelné změny v životě lidí.</p>
<p>
<br>Součástí jednání byla také nabídka další odborné spolupráce, zejména při implementaci mezinárodních lidskoprávních doporučení, pořádání odborných seminářů, kulatých stolů a vzájemné výměně poznatků.&nbsp;
<br>&nbsp;</p>

---
title: "Nepřijetí dítěte do arménské školy z důvodu etnicity bylo nepřípustné"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2014/neprijeti-ditete-do-armenske-skoly-z-duvodu-etnicity-bylo-nepripustne/"
date: 2014-02-03
perex: "<p>Turecký soud jednoznačně konstatoval, že diskriminační politika v přístupu ke vzdělání z důvodu odlišné etnicity je porušováním práva na vzdělání garantovaného tureckou Ústavou a Evropskou úmluvou o lidských právech. Případ navíc odhalil, že se turecké státní orgány dopouštějí rasového profilování v masovém měřítku.</p>"
---

<!-- imported from the old website -->

<p class="align-blok">Turecké ministerstvo školství odmítlo zapsat dítě „nearménského původu“ do arménské školy. Soud v Istanbulu v rozhodnutí ze dne 15. listopadu 2013 ale řekl, že dítě arménského původu je, neboť jeho matka učinila čestné prohlášení o etnickém původu u soudu, a toto prohlášení bylo stvrzeno Arménským patriarchátem Turecka. Soud proto dospěl k závěru, že orgány tím, že zamítly zapsat dítě do arménské školy, porušily jeho právo na vzdělání.</p><p class="align-blok">Skutkový stav případu odráží aktuální vztah Arménů s Turky. Rodiče, kteří konvertovali k arménskému pravoslavnému vyznání, se několikrát bezúspěšně pokoušeli zapsat své dítě do arménské školy. K zápisu však potřebují povolení Ministerstva školství. Matka dítěte je však na oficiálním dokladu totožnosti vedená jako křesťanka, zatímco otec jako muslim. Ministerstvo zastávalo názor, že potvrzení k přijetí do školy je možné vydat na základě „utajeného rasového kódu č. 2“, který odpovídá arménskému původu. Tento kód je veden v centrálním registru obyvatel. Rodiče odmítnutého dítěte však takto vedeni nebyli. Ministerstvo se přitom odvolávalo na Zákon o vzdělávání na soukromých školách, podle kterého právo na vzdělání v rodném jazyce, jež bylo přiznáno nemuslimské minoritě podle Lausannské úmluvy, mohou vykonávat studenti náležející k minoritě, která je spjata s předmětnou školou. Soud se ale s uvedenou argumentací neztotožnil. Dopis ministerstva navíc odhalil tajnou státní politiku rasového profilování. </p><p class="align-blok">Podle novinových zpráv zveřejněných ve dnech 1. a 2. srpna 2013 nejen Arméni, ale všichni občané v Turecku jsou rasově tříděni, a to nejen za účelem zápisu do nemuslimských škol. Na základě nejmenovaného zdroje jsou v registru obyvatel obsaženy rasové kódy také pro ortodoxní Řeky, Židy, Syřany a „ostatní.“</p><p class="align-blok">Článek o případu je v anglickém jazyce dostupný <a title="Otevření do nového okna" href="https://www.ochrance.cz/fileadmin/user_upload/DISKRIMINACE/aktuality/TR-40-Turkish_court_issues_injunction_against_the_Ministry_of_Education_s_refusal_to_enroll_a_child_to_an_Armenian_school.pdf" class="-" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> zde</a> (65 kB, Adobe Acrobat dokument). </p>

---
title: "Obce mohou regulovat provoz výherních automatů"
vystupy:
  - tz
oldUrl: "/aktualne/tiskove-zpravy-2011/obce-mohou-regulovat-provoz-vyhernich-automatu"
date: 2011-06-14
perex: "<p>Ústavní soud dnes vyslyšel názor ochránce a v souladu s jeho doporučením zamítl návrh Ministerstva vnitra na zrušení ustanovení čl. I obecně závazné vyhlášky města Chrastava č. 5/2009, o stanovení míst, na kterých mohou být provozovány interaktivní videoloterijní terminály. Obce tedy mohou regulovat provoz výherních hracích přístrojů na svém území. </p>"
---

<!-- imported from the old website -->

<p>Obec má podle ochránce oprávnění regulovat ty činnosti, které by 
mohly narušit veřejný pořádek v obci nebo být v rozporu s dobrými mravy,
 ochranou bezpečnosti, zdraví a majetku. V této souvislosti může 
stanovit, že tyto činnosti mohou být vykonávány pouze v určitých místech
 a časech, přičemž tyto podmínky stanoví obec obecně závaznou vyhláškou.
 Na některých veřejných prostranstvích je obec oprávněna určité činnosti
 zcela zakázat (§ 10 písm. a) zákona o obcích [zákon č. 128/2000 Sb., 
ve znění pozdějších předpisů]).</p><p>Mezi takové činnosti mohou patřit 
jak činnosti, které nejsou úředně povoleny, tak činnosti úředně 
povolené. Pokud tedy je výkon určité činnosti (například provozování 
živnosti či provozování výherních hracích přístrojů) v podmínkách 
konkrétní obce v rozporu s místními záležitostmi veřejného pořádku, je 
obec oprávněna takovou činnost regulovat. Je potom lhostejné, zda se 
jedná o provozování výherních hracích přístrojů nebo o jiný druh 
loterie, jak jsou definovány v ustanovení § 2 zákona o loteriích. 
Normotvorná kompetence obcí ve vztahu k úředně povoleným činnostem má 
samozřejmě své meze, které vyplývají z toho, že obec nesmí svou pravomoc
 zneužít (viz níže).</p><p>Z hlediska řešení vztahu ustanovení 
§ 50 odst. 4 zákona o loteriích (zákon č. 202/1990 Sb., ve znění 
pozdějších předpisů) a ustanovení § 10 písm. a) zákona o obcích, je 
třeba dle mého soudu vyjít z principu <i>lex posterior derogat priori</i>.
 Ustanovení § 50 odst. 4 zákona o loteriích totiž bylo do zákona 
zakotveno novelou č. 149/1998 Sb., která byla přijata ještě před 
účinností nového zákona o obcích, a zřejmě reagovalo na tehdejší 
judikaturu Ústavního soudu.</p><p>Účel obou ustanovení je v podstatě 
stejný (ochrana veřejného pořádku a dobrých mravů v obci) s tím, že zde 
existuje rozdíl pouze v tom, že dle ustanovení § 50 odst. 4 zákona 
o loteriích lze provozování výherních hracích přístrojů na některých 
veřejně přístupných místech zcela zakázat, zatímco dle ustanovení 
§ 10 písm. a) zákona o obcích lze zakázat určité činnosti pouze 
na veřejných prostranstvích.</p><p>Na jednu stranu tak obec může dle 
platného znění zákona o obcích regulovat provozování i jiných typů 
loterií (činností), než pouze výherních hracích přístrojů, na stranu 
druhou je co úplného zákazu omezena pouze na veřejná prostranství 
v obci.</p><p>Ochránce se domnívá, že názor, který ve svém návrhu 
prezentuje Ministerstvo vnitra a který se opírá o úzkou definici pojmu 
výherní hrací přístroj (§ 2 písm. e) a § 17 zákona o loteriích), může 
vést k absurdním důsledkům. Dle tohoto názoru totiž obec může přistoupit
 (§ 50 odst. 4 loterijního zákona) pouze k omezení provozování „<i>výherních hracích přístrojů</i>“, avšak pokud namísto nich „<i>nastoupí</i>“
 prakticky stejná nebo obdobná technická zařízení s podstatně 
problematičtějším dopadem (zde se jedná mj. o to, že Ministerstvo 
financí při vydávání povolení dle ustanovení § 50 odst. 3 zákona 
o loteriích porušilo pravidla pro povolování provozování daného typu 
zařízení – nejvyšší sázka na jednu hru, nejvyšší hodinová prohra, časová
 platnost povolení atd.), obec již svou normotvornou kompetenci využít 
nemůže. Takovou argumentaci ochránce považuje za nesprávnou a odporující
 účelu ustanovení § 10 písm. a) zákona o obcích (účelem bylo zakotvit 
generální klauzuli, která obcím dává široký prostor pro regulaci 
místních záležitostí veřejného pořádku). K otázce normotvorné kompetence
 a eventuálního jednání <i>ultra vires</i> tedy zastává zcela opačný názor, než navrhovatel.</p><p>Ve
 vztahu k regulaci úředně povolených činností bude obecně hrát důležitou
 otázku posouzení, zda obec svou pravomoc a působnost nezneužila. 
Jestliže by například obec zakázala na svém území loterii typu „<i>Sportka</i>“ či „<i>Šťastných deset</i>“,
 mohlo by se jednat o zneužití pravomoci. V případě interaktivních 
videoloterijních terminálů, které plní prakticky zcela stejnou funkci 
jako výherní hrací přístroje, nicméně o zneužití nelze hovořit. Obec zde
 využila svého legitimního oprávnění k regulaci činností, které fakticky
 ohrožují veřejný pořádek v obci více než provozování výherních hracích 
přístrojů. Z těchto důvodů je podle ochránce naplněn také požadavek 
rozumnosti přijaté úpravy.</p><p>Z uvedených důvodů navrhl ochránce 
Ústavnímu soudu, aby návrh Ministerstva vnitra na zrušení ustanovení čl.
 I obecně závazné vyhlášky města Chrastava č. 5/2009, o stanovení míst, 
na kterých mohou být provozovány interaktivní videoloterijní terminály, <b>zamítl</b>.</p><p>Naopak
 ale ochránce ve svém vyjádření pro Ústavní soud souhlasil s návrhem 
Ministerstva vnitra na zrušení ustanovení čl. 2 odst. 2 vyhlášky 
č. 5/2009. Obec není podle ochránce oprávněna v obecně závazné vyhlášce „<i>konstatovat platnost či neplatnost</i>“ udělených povolení (resp. není oprávněna konstatovat nezákonnost či nicotnost správního rozhodnutí).</p><p>Správní
 řád a soudní řád správní znají instituty, jak dosáhnout nápravy vad 
individuálních právních aktů, obec však není oprávněna v obecně závazné 
vyhlášce vady těchto aktů ani napravovat ani deklarovat. Nápravu 
vadnosti lze navíc zjednat i díky principu <i>clausula rebus sic stantibus</i>, který je zakotven v ustanovení § 43 odst. 1 zákona o loteriích („<i>Orgán,
 který loterii nebo jinou podobnou hru povolil, zruší povolení, jestliže
 nastanou nebo dodatečně vyjdou najevo okolnosti, pro které by nebylo 
možné loterii nebo jinou podobnou hru povolit, nebo se ukáže dodatečně, 
že údaje, na jejichž podkladě bylo povolení vydáno, jsou klamné</i>“).</p>

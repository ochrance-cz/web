---
title: Vyjádření k ochraně soukromí dítěte v souvislosti s medializací případu
date: 2025-12-17T16:59:00
vystupy:
  - aktualita
perex: <p>V posledních dnech sledujeme pokračující medializaci případu chlapce,
  který se stal obětí závažného trestného činu. Jsme velmi rádi, že policie dítě
  našla a je v bezpečí. Zdá se také, že policie identifikovala pravděpodobného
  pachatele. Nesouhlasíme však s následnou medializací, která pokračuje i poté,
  co je dítě v bezpečí. Ochrana dítěte, jeho bezpečí a vůbec jeho nejlepší zájem
  musí mít přednost před prvoplánovou zvědavostí a sledovaností.</p>
---
<p>„Podobné příběhy přirozeně vyvolávají silné emoce. Zastavme se však a pomysleme na to, co dítě v&nbsp;dané situaci potřebuje a co mu skutečně pomáhá cítit se bezpečně. Vodítkem každému z&nbsp;nás může být, zda bychom chtěli, aby se podobné informace šířily o nás samotných a o našich vlastních dětech.
Jakékoli sdílení podrobných informací o dítěti či jeho rodině, fotografií, videí nebo upřesnění míst, kde se události staly, stejně jako spekulací o průběhu činu dítě může znovu zranit a vystavit ho nepříjemným situacím. Dítě má právo na klid a soukromí – na to, aby se mohlo vrátit k běžnému životu bez toho, že jeho příběh bude dál veřejně rozebírán nebo sdílen. 
Prosíme proto média i veřejnost o zdrženlivost. Informace jednou zveřejněné na internetu zůstávají dohledatelné po mnoho let,“ uvedl zástupce ombudsmana a dětského ombudsmana Vít Alexander Schorm.&nbsp;</p>

---
title: "Podání prostřednictvím datové schránky je rovnocenné elektronickému podpisu"
oldUrl: "src/www.ochrance.cz/aktualne/tiskove-zpravy-2016/podani-prostrednictvim-datove-schranky-je-rovnocenne-elektronickemu-podpisu"
date: 2016-06-14
perex: "<p>Zaslání plné moci datovou schránkou má stejnou platnost, jako kdyby šlo o dokument opatřený uznávaným elektronickým podpisem.</p>"
---

<!-- imported from the old website -->

<p>Stěžovatel zakoupil vozidlo a zmocnil prodávajícího k přepisu v registru vozidel. Plnou moc zaslal správnímu úřadu datovou schránkou, ten ji však neuznal, protože dokument nebyl opatřen elektronickým podpisem. Odvolal se přitom na zákon o podmínkách provozu vozidel na pozemních komunikacích, který stanoví, že plná moc musí být opatřena úředně ověřeným podpisem nebo uznávaným elektronickým podpisem zmocnitele. </p> <p>Podle zástupce ombudsmanky má dokument poslaný prostřednictvím datové schránky stejnou právní vážnost jako dokument s elektronickým podpisem. Obě formy zajišťují stejnou míru autenticity. V případě datové schránky je autentizována „obálka“ a veškerý její obsah (vlastní dokumenty) je třeba považovat za autorizovaný, tedy podepsaný osobou, která je oprávněna datovou schránku užívat. U elektronického podpisu je autentizován obsah, který mohl přijít v nezabezpečené „obálce“. V obou případech není sporu o tom, kdo daný úkon činí, což je podle zástupce ombudsmanky smyslem právní úpravy. Dovodil proto, že u plné moci podané prostřednictvím datové schránky je obdobně jako u elektronického podpisu garantováno, že ji udělila osoba, pro niž byla datová schránka zřízena.</p><p> Úřad se s tímto posouzením věci ztotožnil a změnil svou praxi. V případě stěžovatele, ale i do budoucna bude podání datovou schránkou považovat za rovnocenná podáním s uznávaným elektronickým podpisem.</p>

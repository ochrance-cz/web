---
title: "OSN kritizuje ČR za diskriminaci romských dětí"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2012/osn-kritizuje-cr-za-diskriminaci-romskych-deti/"
date: 2011-06-27
perex: "<p></p><p>Výbor OSN pro práva dítěte vytknul České republice nečinnost v oblasti ochrany práv dětí. Vyzval mimo jiné k urychlenému přijetí opatření, která by zabránila diskriminaci romských a postižených dětí v oblasti vzdělávání. Tyto děti jsou podle zprávy OSN ve školství segregovány a stát je v oblasti jejich integrace pasivní. <b></b></p>"
---

<!-- imported from the old website -->

<p><b>ŽENEVA. </b>Výbor OSN pro práva dítěte vytknul České republice nečinnost v oblasti ochrany práv dětí. Zpráva, která hodnotí osmiletý pokrok ČR v implementaci Úmluvy o právech dítěte, obsahuje celkově přes padesát doporučení. Výbor mimo jiné vyzývá k urychlenému přijetí opatření, která by zabránila diskriminaci romských a postižených dětí v oblasti vzdělávání. Tyto děti jsou podle zprávy OSN ve školství segregovány a stát je v oblasti jejich integrace pasivní. </p><p>Výbor OSN sice ocenil pokrok, který Česká republika od roku 2003 udělala, ale stále podle něj zůstává celá řada oblastí, ve kterých stát jeho minulá doporučení nerespektoval nebo je prosadil jen zčásti. Systém ochrany práv dětí je v ČR nekoncepční a roztříštěný a zabývá se jím hned několik institucí. Proto by dle členů výboru bylo vhodné péči o děti sjednotit, vytvořit komplexní národní akční plán týkající se všech oblastí práv dětí a ustanovit novou instituci pověřenou dohledem nad jeho implementací. Ve zprávě je zmíněno také vytvoření nového nezávislého úřadu ombudsmana pro děti, jelikož nynější ochránce práv sice může přijímat stížnosti od dětí, ale prý „nemá adekvátní finanční, technické a lidské zdroje na efektivní plnění této funkce.“</p><p>Jedním z hlavních bodů kritiky je diskriminační praxe týkající se romských dětí, které jsou častokrát automaticky posílány do zvláštních škol. Výbor OSN je „silně znepokojen závažným a přetrvávajícím problémem diskriminace, obzvlášť vůči romským dětem, počítaje v to systematické a nezákonné vyloučené dětí romského původu z hlavního proudu vzdělávání.“ Ve zprávě se proto objevuje doporučení, aby stát urychleně přijal opatření na efektivní eliminaci všech forem segregace romských dětí, obzvlášť na eliminaci diskriminačních praktik ve vzdělávacím systému a v poskytování základních služeb a bydlení. Výbor OSN dále naléhá, aby Česká republika přijala efektivní a komplexní národní akční plán na prevenci rasismu, rasové diskriminace, xenofobie a intolerance. </p><p>Na zprávu OSN reagovali i zástupci Organizace pro bezpečnost a spolupráci v Evropě (OBSE). „Zabezpečení rovného přístupu dětí ke kvalitnímu vzdělání je pro integraci Romů stěžejní. Je proto v nejlepším zájmu České republiky bez otálení desegregovat školy a nepromrhat další školní rok,“ vyhlásil Janez Lenarčič, ředitel Kanceláře OBSE pro demokracii a lidská práva. Praxe vylučování romských dětí na základě jejich etnicity do zvláštních škol nebo tříd určených pro děti s mentálním postižením je podle něho nejen diskriminační, ale ve výsledku ruinuje jejich vyhlídku na úspěšnou integraci do většinové společnosti.   </p><p>Předmětem kritiky ze strany výboru OSN byl dále velký počet dětí v dětských domovech a ústavech a nedostatečná podpora rodiny a pěstounské péče. Výbor také vyzval ke zrušení tzv. baby boxů, které podle něho odporují několika článkům Úmluvy. Namísto nich by se stát měl zaměřit na řešení příčin opouštění dětí. </p><p>Výbor OSN pro práva dítěte je kontrolní orgán, který dohlíží na dodržování Úmluvy o právech dítěte a pravidelně monitoruje pokrok dosažený v její implementaci v jednotlivých zemích. Jeho zpráva o vývoji v České republice navazuje na zprávy neziskových organizací a oficiální hodnocení předložené v květnu českou vládou. Další zprávu má ČR předložit do poloviny roku 2018.</p><p>(27. 6. 2011)</p>

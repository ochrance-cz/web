---
title: "Usnesení Evropského parlamentu odsuzuje sílící útoky na práva LGBTI lidí"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2020/usneseni-evropskeho-parlamentu-odsuzuje-silici-utoky-na-prava-lgbti-lidi/"
date: 2020-03-16
perex: "<p>Evropský parlament upozorňuje na vzrůstající diskriminaci a nesnášenlivost vůči LGBTI lidem v EU, a to rovněž ze strany veřejných orgánů a politických představitelů některých členských zemí.</p>"
---

<!-- imported from the old website -->

<p>Evropský parlament vydal v prosinci 2019 usnesení týkající se diskriminace, nesnášenlivosti a násilí v EU vůči LGBTI lidem (tj. lesby, gayové, bisexuálové, transgender a intersex lidé).</p> <p>Evropský parlament v usnesení uvádí, že útoky na práva LGBTI lidí jsou v celé Evropě na vzestupu. LGBTI lidé jsou čím dál častěji vystaveni různým formám diskriminace, násilí a nenávistných projevů. Většina členských států EU sice přijala příslušná opatření k boji proti diskriminaci a nesnášenlivosti, podle Evropského parlamentu je však státy nedostatečně uplatňují. Oběti z řad LGBTI lidí tak nemají dostatečné záruky, že budou případy řádně prošetřeny. Trestné činy mnohdy ani nenahlašují, neboť se obávají negativních důsledků z odhalení své sexuální orientace či genderové identity. Podle Evropského parlamentu tak LGBTI lidé nadále zůstávají zranitelnou skupinou vystavenou riziku nesnášenlivosti a diskriminace, a to především v oblastech zdravotní péče, vzdělání, zaměstnání a bydlení.</p> <p>Evropský parlament dále upozorňuje, že v celé EU sílí nenávistné projevy vůči LGBTI lidem také ze strany některých veřejných orgánů, veřejných činitelů a médií. Například během politických a volebních kampaní zaznívá od politických stran a ze sdělovacích prostředků nenávistná rétorika často namířená proti LGBTI lidem. V některých státech vzrůstají tendence odstraňovat a zakazovat na sociálních sítích obsah spojený s LGBTI tematikou. Objevují se rovněž opatření, která omezují úlohu například vzdělávacích institucí, a to především v souvislosti s jejich rolí při prosazování základních práv všech lidí, tedy i LGBTI lidí.</p> <p>Evropský parlament v usnesení rovněž vyjadřuje znepokojení nad vývojem v Polsku. Některé místní orgány přijaly mnohá diskriminační opatření. Ta vedou například k omezování a zákazům osvětových programů či akcí s tematikou LGBTI či k diskriminaci rodičů samoživitelů a LGBTI rodin. V zemi se také objevily výzvy veřejným orgánům, aby se distancovaly od tzv. „LGBTI ideologie“ a neposkytovaly tak například finance organizacím, které různým způsobem podporují LGBTI osoby a prosazují jejich práva. Za mimořádně diskriminační pak Evropský parlament považuje vyhlášení tzv. zón bez LGBTI na některých místech v Polsku, kam mají LGBTI lidé zakázaný vstup.</p> <p>Evropský parlament v usnesení připomíná, že práva LGBTI lidí jsou základními právy, které musí členské státy EU a orgány EU dodržovat a chránit, a to v souladu s právem EU a mezinárodním právem. Evropský parlament proto vyzývá orgány EU a všechny členské státy, aby diskriminaci a nenávistné projevy vůči LGBTI lidem důrazně odsoudily a přijaly vůči těmto projevům přísná opatření a sankce. Podle Evropského parlamentu by všechny členské státy EU měly bojovat proti stereotypům a usilovat o pozitivní přijetí komunity LGBTI ve společnosti.</p> <p>Celé znění usnesení Evropského parlamentu zde:</p> <a href="https://www.europarl.europa.eu/doceo/document/TA-9-2019-0101_CS.html" target="_blank">https://www.europarl.europa.eu/doceo/document/TA-9-2019-0101_CS.html</a>

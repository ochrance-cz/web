---
title: Ombudsman se zaměří na azbest. Chce zjistit, jak k likvidaci nebezpečné
  látky přistupují úřady
date: 2023-05-10T09:22:47.080Z
vystupy:
  - tz
perex: >
  <p>Právníci z&nbsp;odboru stavebního řádu a životního prostředí Kanceláře
  veřejného ochránce práv na jednání se zástupci Ministerstva pro místní rozvoj
  otevřeli řadu témat spojených s&nbsp;odstraňováním azbestu ze staveb. Po
  dalších jednáních s Ministerstvem životního prostředí, Ministerstvem
  zdravotnictví a s Českou inspekcí životního prostředí ombudsman zváží další
  postup &ndash; může například na toto téma zahájit šetření z&nbsp;vlastní
  iniciativy.</p>
attachments:
  - title: Zpráva o šetření - Karviná
    file: https://eso.ochrance.cz/Nalezene/Edit/11312
---
<p>Dosud se veřejný ochránce práv setkával s&nbsp;případy spojenými s&nbsp;likvidací nebezpečného azbestu pouze při řešení jednotlivých stížností. O pomoc jej požádala například žena z&nbsp;Karviné, která měla za to, že majitelé domu střechu vyměnili neodborně svépomocí. Nelíbilo se jí, že odstraňovanou střešní krytinu házeli ze střechy na zem, kde se rozbíjela, a vznikal prach, který se šířil do okolí.</p>

<p>Podle <a href="https://www.zakonyprolidi.cz/cs/2020-541#cast2-hlava6-dil7">zákona o odpadech</a> musí stavebník v&nbsp;podobných případech zajistit, aby se se azbestová vlákna neuvolňovala do ovzduší. Odstraňovanou střešní krytinu tedy není možné házet ze střechy na zem. Odpad s&nbsp;azbestem pak musí neprodleně zabalit do neprodyšného obalu. To se v&nbsp;tomto případě nestalo.</p>

<p>Na samotném počátku udělal podle ombudsmana chybu také stavební úřad, když tvrdil, že stavebník &nbsp;k výměně střechy s&nbsp;obsahem azbestu nepotřebuje povolení stavebního úřadu.</p>

<p>Magistrát v&nbsp;reakci na zprávu o šetření přijal názor ombudsmana, že výměna střešní krytiny s obsahem azbestu jsou práce, které vyžadují povolení stavebního úřadu. To by mělo zajistit, že se do povolovacího procesu u stavebního úřadu vyjádří příslušný odbor životního prostředí a krajská hygienická stanice, které mohou stanovit stavebníkovi podmínky, a to právě ke způsobu likvidace odpadu s&nbsp;obsahem azbestu či ochranným opatřením na ochranu zaměstnanců.</p>

<p>I tento případ podle veřejného ochránce práv ukázal, že existuje prostor pro změnu správní praxe minimálně některých stavebních úřadů. <em>&bdquo;Navíc jsou pravidla nakládání s&nbsp;azbestem roztříštěna v&nbsp;mnoha právních předpisech, které spadají pod několik ministerstev. Pro běžného občana není jednoduché se v&nbsp;nich vyznat. V&nbsp;tomto směru bych rád zjistil, zda a jak spolu úřady spolupracují a případně poukázal na problematická místa, kterými by se podle mého názoru měla ministerstva zabývat. Domnívám se, že si tato oblast pozornost zaslouží, protože výměn střech a dalších částí staveb, které obsahují azbestové materiály, bude do budoucna s&nbsp;ohledem na stáří těchto objektů přibývat,&ldquo; </em>míní ombudsman Stanislav Křeček. K&nbsp;otevření tohoto tématu ombudsmana vede i množící se počet případů, které se objevují ve veřejném prostoru, například aktuální kauza v&nbsp;bývalém vojenském areálu Milovice.</p>

---
title: "Úřad práce nemůže zastavit vyplácení podpory v nezaměstnanosti dříve, než o tom vydá rozhodnutí"
tags:
  - Tisková zpráva
oldUrl: "/aktualne/tiskove-zpravy-2019/urad-prace-nemuze-zastavit-vyplaceni-podpory-v-nezamestnanosti-drive-nez-o-tom-vyda-roz"
date: 2019-09-13
perex: "<p>Úřad práce vyřadil muže z evidence uchazečů o zaměstnání, protože se bez vážného důvodu nedostavil na stanovenou kontaktní schůzku. Od stejného dne mu okamžitě přestal vyplácet podporu v nezaměstnanosti, přestože rozhodnutí o vyřazení stěžovatele vydal až za dva měsíce. Ombudsmanka ve svém šetření dospěla k závěru, že byl muž z evidence vyřazen oprávněně, nicméně úřad práce nemůže zastavit vyplácení podpory před tím, než o tom vydá rozhodnutí. To by totiž znamenalo, že úřad předjímá, že řízení musí vždy skončit vyřazením z evidence. </p>"
---

<!-- imported from the old website -->

<p><i>„Ministerstvo práce a sociálních věcí (MPSV) se nakonec ztotožnilo s mým  právním názorem, že k zániku práva na podporu v nezaměstnanosti může dojít až v návaznosti na řádně ukončené správní řízení o vyřazení uchazeče z evidence uchazečů o zaměstnání. Avizovalo, že provede kontroly v oblasti zprostředkování zaměstnání a výplaty podpory v nezaměstnanosti a zaměří se na osvětovou činnost prostřednictvím odborných seminářů pro zaměstnance Úřadu práce,“</i> říká k závěrům případu ombudsmanka Anna Šabatová.</p> <p>Stěžovatel byl od října v evidenci uchazečů o zaměstnání a pobíral podporu v nezaměstnanosti. Začátkem prosince odletěl do USA a měl zpáteční letenku s datem, které by mu umožnilo stihnout stanovenou schůzku na úřadu práce. V USA se však přihlásil do výběrového řízení o místo na univerzitě a rozhodl se tam setrvat po dobu následujících měsíců. Kontaktoval e-mailem úřad práce s dotazem, zda by šlo stanovenou schůzku posunout, a vysvětlil své důvody. Úřad práce mu odpověděl až v den stanovené schůzky, že důvody pro odklad schůzky nepovažuje za vážné, a po nedostavení se na schůzku přestal muži vyplácet podporu v nezaměstnanosti. </p> <p><i>„Mé šetření potvrdilo, že úřad v případě neúčasti muže na schůzce postupoval dle zákona, protože zákon stanovuje důvody, pro které je možné neúčast na schůzce omluvit, a ty muž nenaplnil. Muž neprokázal, že by se v den stanovené schůzky na úřadě práce musel osobně účastnit výběrového řízení v USA. Naopak z vyjádření univerzity vyplynulo, že daným dnem výborové řízení formálně započalo a účast muže na výběrovém řízení bude nutná až v případném dalším kole. Úřad však pochybil v tom, že po zmeškání schůzky přestal muži okamžitě vyplácet podporu, aniž by dostatečně prověřil vážnost důvodu jeho neúčasti“</i> uvádí ombudsmanka Anna Šabatová.</p> <p><i>„Zákon stanovuje, že o zastavení výplaty podpory v nezaměstnanosti musí úřad práce vydat rozhodnutí. Nemůže jen tak přestat podporu vyplácet a předjímat, že k tomu nakonec dojde. MPSV upozornilo Úřad práce ČR na nutnost dodržování zákona o zaměstnanosti v oblasti poskytování podpory v nezaměstnanosti. V budoucnosti by už proto k podobným případům, kdy dojde k zastavení vyplácení podpory dříve, než o tom úřad rozhodne, nemělo docházet,“</i> uzavírá ombudsmanka Anna Šabatová.</p>

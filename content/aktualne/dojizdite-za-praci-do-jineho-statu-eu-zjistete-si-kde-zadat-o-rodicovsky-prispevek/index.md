---
title: "Dojíždíte za prací do jiného státu EU? Zjistěte si, kde žádat o rodičovský příspěvek!"
oldUrl: "src/www.ochrance.cz/aktualne/tiskove-zpravy-2015/dojizdite-za-praci-do-jineho-statu-eu-zjistete-si-kde-zadat-o-rodicovsky-prispevek"
date: 2015-08-19
perex: "<p>Bydlíte a vychováváte děti v České republice, ale jeden z rodičů pracuje v Německu nebo jiném členském státě EU? Pak musíte dávat pozor, ze které země dostanete vyplacený rodičovský příspěvek. Pravidla pro určení státu, který bude rodičovský příspěvek v těchto případech vyplácet, upravuje nařízení EU.</p>"
---

<!-- imported from the old website -->

<p>Příkladem je tříčlenná rodina z Ústí nad Labem, ve které se matka bez zaměstnání stará o ročního syna a otec dojíždí za prací do Německa. V takovém případě by o přiznání rodinné dávky mělo přednostně rozhodovat Německo. České úřady pak rozhodnou pouze o případném doplatku k dávce.<em> „Pokud si ale rodič v takové situaci požádá o český rodičovský příspěvek, nemůže český úřad práce žádost zamítnout,“</em> upozorňuje právnička Andrea Vašíčková z Kanceláře veřejného ochránce práv. Úřad práce totiž musí sám žádost postoupit německé straně a žadateli dát tuto informaci vědět.</p><p>V případě, že by zahraniční strana příspěvek z nějakého důvodu nezačala vyplácet, musí peníze rodiči dočasně posílat český úřad. Následně se úřady mezi sebou dohodnou na finančním vyrovnání. Důvodem je ochrana rodiny s dětmi, která by neměla zůstat bez prostředků. <em>„Měli jsme případ, kdy rodina nedostala žádnou rodičovskou podporu déle než rok. Taková situace je pro rodinu s malými dětmi neudržitelná,“</em> dodává veřejná ochránkyně práv Anna Šabatová.</p><p>Odlišná situace rodiny by nastala ve chvíli, kdy je pečující rodič stále v pracovním poměru, který pouze kvůli narození a výchově dítěte přerušil, a druhý z rodičů pracuje v jiném státě EU. Pak rodinné dávky vyplatí primárně ten stát, ve kterém mají děti bydliště. V popisovaném případě by to byla Česká republika, kde rodina bydlí.</p><p>Podobné situace přitom nejsou mezi českými rodinami zdaleka ojedinělé. Zejména lidé z pohraničních oblastí totiž často jezdí za prací do Německa, Polska, Slovenska nebo Rakouska. Přitom není důležité, jak se rodinné dávky v jednotlivých státech nazývají, ale zda slouží ke stejnému účelu – v tomto případě k podpoře rodiče pečujícího o malé dítě.</p>

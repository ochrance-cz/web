---
title: "Německo: Uplatnění omezovacího prostředku (fixace) vůči pacientovi jako zásah do osobní svobody vyžadující soudní přezkum"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2018/nemecko-uplatneni-omezovaciho-prostredku-fixace-vuci-pacientovi-jako-zasah-do-osobni-svo/"
date: 2018-08-23
perex: "<p>Zaujalo nás nedávného rozhodnutí spolkového ústavního soudu, ze dne 24. června 2018, zn. 2 BVR 309/15, 2 BvR 502/16.</p>"
---

<!-- imported from the old website -->

<p>Soud rozhodoval o dvou stížnostech pacientů podrobených fixaci k lůžku v průběhu nedobrovolného pobytu v psychiatrické nemocnici. Při té příležitosti se vyjádřil k ústavnosti dotčených zákonů v Bádensku-Württembersku a Bavorsku. Zkoumal tedy zákonný podklad pro uplatnění omezovacího prostředku a právní zakotvení procesních záruk – zda jsou v souladu se Základním zákonem jako německou ústavou. V obou případech shledal v právní úpravě nedostatky. Při té příležitosti vyložil povahu omezení jako aktu zbavení osobní svobody.</p> <p>V bavorském případě trvalo omezení osm hodin a odehrálo se v průběhu hospitalizace trvající asi 12 hodin; zatímco zákon znal proceduru pro nedobrovolné držení v nemocnici, neobsahoval oprávnění pro uplatnění omezovacích prostředků. Ve druhém případě byl pacient v uzavřené psychiatrické nemocnici podroben fixaci v lůžku po několik dní; zákony omezení upravovaly, ovšem nikoli proceduru soudního přezkumu.</p> <p>Není pochyb o tom, že použití fixace představuje zásah do základních práv člověka, který může být ospravedlněn pouze důležitými důvody. Soud nejprve ujasnil, že s ohledem na intenzitu takového opatření nejde o omezení, ale o <b>zbavení osobní svobody</b>. Za situace, kdy je osoba připoutána k lůžku pásy pěti nebo sedmibodové fixace, její volnost pohybu je naprosto znemožněna. Odnímá se jí tím svoboda pohybu v rámci uzavřeného psychiatrického oddělení nebo alespoň určené ložnice – tedy ta svoboda, která zbývá v případě uzavření v psychiatrickém zařízení. O zbavení svobody dle soudu nejde, pokud by omezení mělo jen velmi krátké trvání. Přitom uvedl, že za krátké považuje, když lze očekávat, že opatření nebude trvat déle než asi půl hodiny.</p> <p>Jde o tak závažný zásah, že musí být vnímán jako <b>zvláštní akt zbavení svobody</b> vyžadující si zvláštní soudní rozhodnutí. To tedy musí být vydáno i za situace, kdy o pacientově celkovém omezení svobody (převzetí či držení) v nemocnici již soud dříve rozhodl. Rozhodnutí o uzavření v nemocnici podle ústavního soudu pokrývá zvláštní režimová nebo bezpečnostní opatření, jako je například uzavření ve vymezené části oddělení. Fixace je ale tak závažný zásah, že <b>není pokryta rozhodnutím o nedobrovolném držení v nemocnici</b>.</p> <p>Že soud rozhodoval specificky o fixaci, a ne o omezovacích prostředcích obecně, je patrně velmi důležité. Výslovně zohledňuje trýznivý dopad, jaký takové opatření na člověka má, když jde o zážitek úmyslného znehybnění, působící bezmocnost a strach, za situace úplné závislosti na pomoci pečujících, i co se týká tělesných potřeb. Soud to uvádí jako specifické v porovnání s jinými donucovacími prostředky, stejně jako zvýšené nebezpečí újmy na zdraví.</p> <p>Soud na situaci aplikoval obecný ústavněprávní požadavek, aby byl takový zásah proveden pouze na dostatečném právním základě (úprava oprávnění použít omezení musí být dostatečně určitá a postavená na principu omezení jako krajního opatření) a s procesními zárukami. To konkrétně znamená, že pouze lékař může o opatření rozhodnout a musí je sledovat, omezený člověk musí být stále pod dohledem pečujícího personálu a případ musí být důkladně dokumentován. Po ukončení musí být osoba informována o možnosti soudního přezkumu přípustnosti použití fixace. <b>Pokud ale případ dosáhl intenzity zbavení svobody (viz výše), pak německá ústava vyžaduje ještě další procesní krok, totiž soudní rozhodnutí o tomto aspektu.</b></p> <p>Proč se má věcí zabývat právě soudce? Spolkový ústavní soud argumentuje potřebou preventivního dohledu nad takovými zásahy, přičemž soudce se jeví být jako nejvhodnější zárukou proto, že je osobně i profesně nezávislý a je vázán pouze zákonem. Jak to má v praxi vypadat? Ačkoli v zásadě má jít o soudní schválení před zásahem, s ohledem na legitimní cíl – kterým je v případě omezovacích prostředků ochrana před bezprostředním nebezpečím – půjde typicky o rozhodnutí následné. Soud mluví o vydání rozhodnutí bez zbytečného odkladu nevycházejícího z faktického stavu, například ráno pro opatření učiněné v noci, přičemž by rozhodoval službu konající soudce.</p> <p>Co lze z německého rozhodnutí přijmout pro český kontext? Nesporně také u nás chybí rámec pro poskytnutí soudní ochrany při podrobení omezovacímu prostředku ve smyslu ochrany při zbavení osobní svobody (tedy nikoli například při ochraně osobnosti). Ačkoli část oznámení, na jejichž základě soudy zahajují detenční řízení, vychází z případů použití omezovacích prostředků, soudy zpravidla oprávněnost těchto opatření nezkoumají, ale zabývají se hospitalizací jako celkem. Jedním z problémů, na který spolkový soud upozorňuje, je to, že účinnost ochrany práv může mařit, když právní rámec pro soudní ochranu při zásahu do osobní svobody není specifický právě pro kontext omezovacího prostředku. To je tedy také český problém. Dále také ani u nás se nedostává pacientům nebo jejich zástupcům informace o tom, že se v každém případě mohou na soud sami obrátit. </p> <p>Zajímavé je, že se ústavní soud musel vypořádat s tím, že ačkoli je současný stav ve zkoumaných spolkových zemích neústavní, okamžitý zákaz používání fixace by vedl k mnoha dalším zásahům – do práv dotčených pacientů, nemocničního personálu a dalších pacientů ohrožených za situace, kdy by nebylo možné se k fixacím uchylovat. Proto musí být dočasně tolerován, a to po přechodné období do 30. 6. 2019, jež soud stanovil zákonodárcům pro zjednání nápravy.</p> <p>Zpracováno na základě <a href="https://www.bundesverfassungsgericht.de/SharedDocs/Pressemitteilungen/EN/2018/bvg18-062.html" target="_blank">tiskové zprávy</a> vydané v anglickém jazyce.</p>

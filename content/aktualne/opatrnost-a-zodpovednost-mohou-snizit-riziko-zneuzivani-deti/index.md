---
title: "Opatrnost a zodpovědnost mohou snížit riziko zneužívání dětí"
vystupy:
  - tz
oldUrl: "/aktualne/tiskove-zpravy-2009/opatrnost-a-zodpovednost-mohou-snizit-riziko-zneuzivani-deti"
date: 2009-10-09
perex: "<p></p><p>Dětské domovy nemohou přihlašovat děti do soutěží, kde výhrou je pobyt u jiné fyzické osoby, tzv. hostitelský pobyt. S takovým pobytem musí předem písemně souhlasit orgán sociálně-právní ochrany dětí. V současné atmosféře medializovaných případů zneužívání dětí či dětské pornografie nabádá ochránce k opatrnosti, zvláště v případech, kdy organizátoři takové soutěže požadují osobní údaje o dětech včetně fotografie.</p>"
---

<!-- imported from the old website -->

<p class="Normln">Případ, jehož některými aspekty se ochránce zabýval, byl rovněž trestně šetřen a uzavřen a pachatel byl odsouzen. Odhalil však, že v případech zneužívání dětí jde velmi často o selhávání osob, které by v žádném případě selhat neměly – rodičů nebo těch, kdo rodiče nahrazují. Protože podobné riziko stále existuje, jak pro rodiče, tak dětské domovy, rozhodl se ochránce touto cestou upozornit na možné nebezpečí a apelovat k  opatrnosti. Dobré úmysly a snaha umožnit dětem poznávat život i mimo okruh dětského domova nesmí převážit nad zodpovědností a opatrností.</p><p class="Normln">Případ, s nímž se ochránce setkal, začal vyhlášením soutěže, v níž výhrou byl hostitelský pobyt s vyhlašovatelem. Soutěž byla vyhlášena opakovaně formou inzerátu v časopise pro dětské domovy. Organizátor soutěže požadoval fotografie dětí a stanovil podmínku, že účastnit se mohou pouze děti osiřelé a děti, jejichž rodiče byli zbaveni rodičovské zodpovědnosti. Dvě děti vybrané v prvním kole nakonec výhru neobdržely, protože organizátor soutěže o ně přestal jevit zájem, když se pobytu s dětmi chtěla účastnit jako doprovod i vychovatelka. Výherce pozdějšího ročníku soutěže byl organizátorem pohlavně zneužit, když bez pedagogického doprovodu přijel za odměnu v soutěži na slíbený hostitelský pobyt.</p><p class="Normln">Ochránce upozorňuje, že děti umístěné v dětském domově na základě rozhodnutí soudu, se mohou jakéhokoli hostitelského pobytu zúčastnit pouze na základě písemného souhlasu orgánu sociálně-právní ochrany dětí. Protože tento souhlas nemusí být z nejrůznějších důvodů udělen, není ani možné nabízet hostitelský pobyt jako výhru v soutěži. Takovou výhru nelze dopředu zaručit.</p><p class="Normln">V uvedeném případu došlo také k pohlavnímu zneužití dětí žijících v rodinách. Ochránce proto apeluje i na rodiče, aby si všímali, s kým jejich děti komunikují prostřednictvím internetu a komu zasílají své fotografie.</p><p class="Normln">Za vážný problém ochránce v této souvislosti považuje i zveřejňování fotografií a jiných osobních a citlivých údajů dětí na internetu či v jiných médiích, jestliže je zveřejňují instituce, které se podílejí na péči o děti nebo vyhledávají děti a žadatele vhodné pro náhradní rodinnou péči. Podle ochránce se jedná o nevhodný způsob prezentace činnosti těchto institucí, které celou záležitost degradují a profanují s cílem oslovit tu část veřejnosti, která do procesu zprostředkování náhradní rodinné péče ani není legitimně oprávněna vstoupit. V převážné většině případů totiž budou osloveny o osoby, které nenaplňují předpoklady, aby se staly pěstouny či osvojiteli. V neposlední řadě takové jednání může ohrozit zájmy dětí.</p><p class="Normln"> </p>

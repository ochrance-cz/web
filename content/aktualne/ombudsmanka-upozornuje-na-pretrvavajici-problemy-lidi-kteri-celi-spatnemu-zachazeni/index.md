---
title: "Ombudsmanka upozorňuje na přetrvávající problémy lidí, kteří čelí špatnému zacházení"
vystupy:
  - tz
oldUrl: "/aktualne/tiskove-zpravy-2019/ombudsmanka-upozornuje-na-pretrvavajici-problemy-lidi-kteri-celi-spatnemu-zachazeni"
date: 2019-05-09
perex: "<p>Ombudsmanka zveřejnila výroční zprávu věnující se ochraně před špatným zaházením. Kromě shrnutí své činnosti za rok 2018 v ní předkládá seznam problémů, které přetrvávají v nejrůznějších zařízeních, kde jsou lidé omezeni na svobodě nebo odkázáni na péči druhých. Ať už se jedná o léčebny dlouhodobě nemocných, policejní cely nebo dětské domovy. Například klienti v zařízeních sociálních služeb se nemají kam obrátit, pokud jsou porušována jejich práva.  Neexistuje nezávislý úřad, který by se jejich stížností musel zabývat. V letošním roce se v rámci návštěv zařízení ombudsmanka zaměří na školská zařízení pro děti, u kterých soud rozhodl o ústavní nebo ochranné výchově. </p>"
---

<!-- imported from the old website -->

<p>V roce 2018 navštívili právníci a právničky ombudsmanky 27 zařízení, z nich bylo nejvíce domovů pro osoby se zdravotním postižením. Mezi dalšími to byly třeba policejní zařízení, zařízení pro děti vyžadující okamžitou pomoc nebo léčebna dlouhodobě nemocných. </p> <p>Při návštěvách domovů pro osoby se zdravotním postižením se ombudsmanka zaměřovala například na zajištění bezpečí a naplnění principu co nejmenšího omezení, zajištění soukromí nebo na ochranu před neoprávněným držením v zařízení. </p> <p><i>„Opakovaně upozorňuji, že není zřízen nezávislý stížnostní mechanismus v sociálních službách. Chybí zmocnění pro inspekci poskytování sociálních služeb, aby mohla nahlížet do ošetřovatelské dokumentace. Klienti sociálních služeb nemohou podat stížnost na poskytovanou zdravotní službu v zařízení. Zásahy do důstojnosti klientů nelze postihnout přestupkem,“</i> uvádí ombudsmanka Anna Šabatová a dodává:<i> „podávali jsme například podnět na špatnou péči v zařízení, policie věc prošetřila a znalecký posudek z oblasti ošetřovatelství shledal pochybení. Protože však jednání svou intenzitou nenaplnilo znaky trestného činu, postoupili případ na krajský úřad k přestupku. Ten však nezahájil žádné řízení, protože se ze zákona nemůže věcí zabývat.“</i></p> <p>Ombudsmanka také navštívila jedno zařízení pro děti vyžadující okamžitou pomoc. Dlouhodobě a opakovaně upozorňuje na vysoký počet dětí žijících v institucích. <i>„Umisťování dětí mladších 3 let do zařízení je ostudné. Souvisí to bohužel s roztříštěnosti odpovědnosti za zajištění služeb. Situaci rodin v tíživé situaci by také zcela jistě pomohl zákon o sociálním bydlení a podpůrné sociální služby pro rodiny. Systém péče o ohrožené děti není stále sjednocen a je rozdělen mezi třemi ministerstvy. Tyto problémy zůstávají dlouhodobě neřešené,“</i> říká k tomu ombudsmanka Anna Šabatová.  </p> <h5>Některé další přetrvávající problémy:</h5> <p></p><ul><li>Trestní zákoník nezná pojem ponižující zacházení. Přitom v oblasti sociálních a zdravotních služeb je ponižující zacházení nejčastějším problémem. Stejně tak neexistuje vymezení takového přestupku. Je zapotřebí revidovat trestní zákoník a doplnit přestupky do oborových zákonů, aby žádná forma úmyslného ponižujícího zacházení nebyla nepostižitelná.</li><li>Inspekce v zařízeních sociálních služeb nemůže nahlížet do zdravotní dokumentace. Bez toho nemůže efektivně chránit práva klientů a bránit špatnému zacházení. Problém spočívá v tom, že ošetřovatelská dokumentace je součástí zdravotnické dokumentace a příslušný zákon přístup inspekce neupravuje. Řešením je změnit zákon o zdravotních službách a zahrnout členy inspekce sociálních služeb do výčtu subjektů, které mohou nahlížet do zdravotnické dokumentace i bez souhlasu pacienta.</li><li>Některá zařízení nesplňují podmínky pro poskytování sociálních služeb. Zákon o sociálních službách nestanoví dostatečně jasně a předvídatelně požadavky na personální, materiální a technické zajištění konkrétního druhu poskytovaných pobytových služeb. Naplnění registračních podmínek poskytovatelem proto nezaručuje bezpečné a kvalitní poskytování sociálních služeb, což může vést ke špatnému zacházení s klienty. Řešením je definovat personální a materiálně-technický standard pro pobytové sociální služby formou prováděcího právního předpisu.</li><li>Zákaz mučení a jiných forem špatného zacházení je oslabován vždy, když pachatelé nejsou za své činy přivedeni k odpovědnosti. Zvláště v policejní detenci nebo ve věznicích však platí, že zjištění lékařů o špatném zacházení nevede k dalšímu vyšetřování. Zákonné vymezení mlčenlivosti v zákoně o zdravotních službách neumožňuje lékaři bez souhlasu pacienta předat zjištění o špatném zacházení orgánům, které by to měly vyšetřit. Řešením je změnit zákon o zdravotních službách tak, aby oznámení zjištění známek špatného zacházení nepředstavovalo porušení mlčenlivosti lékaře.</li><li>Ve věznicích a policejní i cizinecké detenci nemají osoby omezené na svobodě zajištěné právo na důvěrné lékařské vyšetření bez dohledu příslušníka policie či vězeňského dohledu. Je zapotřebí změnit zákon o zdravotních službách a vést policisty a příslušníky Vězeňské služby ČR k respektování pravidla, že jejich přítomnost při ošetření je možná pouze na požádání lékaře, a to pak jen „na dohled“.</li><li>Pacienti psychiatrických nemocnic, jejichž zdravotní stav neumožňuje samostatně opustit oddělení, nemají možnost pobývat denně na vzduchu. Situaci by mohla napomoci vyřešit probíhající reforma psychiatrické péče.</li><li>Chybí dozor nezávislého orgánu, který by mohl rychle zjednat nápravu v případě špatného zacházení v zařízeních pro zajištění cizinců, azylových přijímacích střediscích a psychiatrických nemocnicích, kde se vykonává ústavní ochranné léčení. Řešením je rozšíření dozoru státního zastupitelství.<span style="font-size: 12.8px;"> </span></li></ul><p></p> <h5>Celá výroční zpráva:</h5> <p><a href="/uploads-import/ochrana_osob/Zpravy-vyrocni/2018-DET-vyrocni-zprava.pdf" target="_blank">/uploads-import/ochrana_osob/Zpravy-vyrocni/2018-DET-vyrocni-zprava.pdf</a></p>

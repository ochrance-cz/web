---
title: Odchod Bohemia Energy a dalších dodavatelů z trhu odhalil mezery v
  legislativě – chybí jasnější pravidla pro dodavatele poslední instance i
  ochrana zákazníků ohrožených energetickou chudobou
date: 2021-11-25T14:15:21.952Z
vystupy:
  - tz
perex: >
  <p><strong>Diskuze veřejného ochránce práv se zástupci Energetického
  regulačního úřadu o okolnostech a následcích odchodu Bohemia Energy a dalších
  dodavatelů energií z&nbsp;trhu ukázala, že české předpisy podobné situace
  dostatečně neřeší. Podle ombudsmana je potřeba upřesnit povinnosti dodavatelů
  poslední instance a zajistit ochranu zranitelných zákazníků.</strong></p>
---
<p><em>&bdquo;Během podzimu se u dodavatelů poslední instance ocitl téměř milion českých domácností. Pro část zákazníků jsou nové platby za energie nad jejich možnosti a hrozí, že se ocitnou v&nbsp;dluhové pasti nebo bez elektřiny či plynu. Stát ale v&nbsp;současné době má jen omezené možnosti, jak zákazníky dodavatelů poslední instance ochránit nebo jejich situaci systematicky řešit,&ldquo;</em> uvedl ombudsman Stanislav Křeček po jednání se zástupci Energetického regulačního úřadu.</p>

<p><em>&bdquo;Naše legislativa zatím nezná kategorii zranitelných zákazníků ani pojem energetické chudoby. Ukazuje se, že tyto definice jsou v&nbsp;právním řádu potřeba. Teprve potom je možné stanovit i konkrétní povinnosti dodavatelů energií vůči nim.&ldquo; </em>dodal ombudsman.</p>

<p>Zákon by podle něj měl dodavatelům poslední instance například jasně určit splatnost záloh, aby se nestalo, že budou lidé v&nbsp;jednom měsíci platit zálohu jak původnímu dodavateli, tak tomu poslední instance. Vhodné by podle ombudsmana bylo také dodavatelům poslední instance výslovně zakázat odpojit odběrné místo. <em>&bdquo;S tím souvisí samozřejmě i zavedení nových oprávnění Energetického regulačního úřadu ve vztahu k dodavatelům poslední instance. Měl by mít možnost porušení pravidel nejen kontrolovat, ale i sankcionovat,&ldquo; </em>vysvětlil ombudsman.</p>

<p>Na veřejného ochránce práv se v&nbsp;souvislosti se situací na energetickém trhu obrátily během podzimu desítky lidí. Do vztahů mezi klienty a dodavateli energií veřejný ochránce práv ze zákona zasahovat nemůže. Stejně tak nemůže prošetřovat dodavatele energií, protože jde o soukromé subjekty. V&nbsp;jeho působnosti je až kontrola dohledového úřadu. Podle ombudsmana postupoval Energetický regulační úřad vůči zákazníkům přecházejícím k&nbsp;dodavatelům poslední instance velice vstřícně. Tím v&nbsp;nich&nbsp; ale mohl nechtíc vzbudit neoprávněná očekávání. Regulátor trhu měl podle ombudsmana jednodušeji vysvětlit, že do smluvních vztahů mezi odběrateli a dodavateli energií vstupovat nemůže.</p>

<p>Veřejný ochránce práv chce se svými připomínkami k&nbsp;energetickému zákonu seznámit Ministerstvo průmyslu a obchodu. Je také připravený spolupracovat na změně předpisů tak, aby se zvýšila ochrana spotřebitelů.</p>

<p>Přílohy:</p>

<p><a href="https://www.ochrance.cz/aktualne/ombudsman_se_snazi_pomoci_byvalym_klientum_bohemia_energy_a_dalsich_dodavatelu_energii/">Tisková zpráva ze 4. 11. 2021</a></p>

<p><a href="https://www.ochrance.cz/letaky/ochrana-spotrebitele/ochrana-spotrebitele.pdf">Leták &ndash; ochrana spotřebitele</a></p>

<p><a href="https://www.ochrance.cz/letaky/mop/mop.pdf">Leták &ndash; mimořádná okamžitá pomoc</a></p>

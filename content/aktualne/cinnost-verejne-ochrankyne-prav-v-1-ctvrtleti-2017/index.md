---
title: "Činnost veřejné ochránkyně práv v 1. čtvrtletí 2017"
vystupy:
  - tz
oldUrl: "/aktualne/tiskove-zpravy-2017/cinnost-verejne-ochrankyne-prav-v-1-ctvrtleti-2017"
date: 2017-05-10
perex: "<p>V pravidelné zprávě pro Poslaneckou sněmovnu ochránkyně informuje o počtech a tématech podnětů, s nimiž se na ni lidé obrátili, shrnuje vybrané uzavřené případy a vybírá i to nejdůležitější z legislativních doporučení a využití zvláštních oprávnění. Upozorňuje rovněž na případy, v nichž se nepodařilo dosáhnout nápravy nesprávného postupu úřadu.</p>"
---

<!-- imported from the old website -->

<p>Za první tři měsíce se na ochránkyni obrátilo 2 170 osob s žádostí o pomoc při řešení životní situace. Ve 1462 případech se jednalo o problémy, jimiž se ochránkyně může v rámci své působnosti zabývat. Nejčastěji šlo o záležitosti týkající se sociálního zabezpečení, stavebnictví a vězeňství. V 88 případech se v podnětech objevila námitka nerovného zacházení.</p> <p>Ochránkyně rovněž zahájila sérii systematických návštěv psychiatrických nemocnic, při nichž se zaměřuje na výkon ochranného léčení.</p> <p>V prvním čtvrtletí se ochránkyni a jejímu zástupci podařilo například:</p><ul><li>Dosáhnout nápravy v postupu České školní inspekce při řešení stížnosti rodičů na jednání některých vyučujících, zejména jejich chování vůči žákům, a rovněž na postup ředitelky školy.</li><li>Změnit postup města Znojma při vydávání parkovacích karet vlastníkům nemovitostí ve vymezené oblasti placeného stání.</li><li>Napravit chybný postup dětského domova vůči 18letému mladíkovi, který po dosažení zletilosti z dětského domova odešel, ale pak svou situaci přehodnotil, chtěl pokračovat ve studiu a vrátit se do dětského domova k tzv. dobrovolnému pobytu.</li><li>Až se zapojením ministerstva přimět Městský úřad Týn nad Vltavou k odstranění vad svého rozhodování a k akceptování faktu, že potrubí přivádějící vodu do rodinného domu není vodním dílem, nýbrž obecnou stavbou.</li><li>Napravit nedostatky v poskytnutí příspěvku na bydlení se zohledněním přeplatku za energie.</li><li>Vyřešit problém systémové podjatosti úřadu městské části, který řešil stížnost na nadměrný hluk a porušování hlukových limitů v případě provozu restaurace v prostorech, jejichž vlastníkem byla tatáž městská část.</li><li>Přimět OSPOD k odstranění nečinnosti při výkonu kolizního opatrovnictví dítěte. OSPOD odmítal podat na žádost otce návrh na rozšíření jeho styku s dítětem, které rovněž doporučovali znalci.</li><li>Dosáhnout řešení problému provozu zdroje znečišťujícího ovzduší, který neměl potřebné povolení podle zákona o ochraně ovzduší. Se závěry se ztotožnilo ministerstvo a rozhodlo se zpracovat návrh legislativní změny, která by umožnila zastavit provoz takového zdroje znečišťování ovzduší.</li><li>Dosáhnout příslibu psychiatrické léčebny přijmout opatření, která by zabránila nedůvodnému umístění a držení pacienta v izolační místnosti.</li></ul><p><span style="font-size: 12.8px;">V oblasti rovného zacházení ochránkyně se ochránkyně zabývala např. případem nemocnice, která odmítala umožnit otci pobývat zde jako doprovod dítěte ve věku do 3 let. Tuto možnost přiznávala jen matkám nebo babičkám. Ochránkyně rovněž kritizovala postup zaměstnavatele, který podle kolektivní smlouvy přiznával zaměstnancům, kteří pro něj pracovali déle než 30 let odstupné ve výši 14násobku průměrné měsíční mzdy, ale v praxi z toho vyjmul zaměstnance, kterým vznikl nárok na starobní důchod.</span></p> <p>Ve třech případech týkajících se vězeňství ochránkyně nedosáhla nápravy, proto na ně zvlášť upozorňuje poslance, stejně jako na případ nevyplacení již přiznané dotace.</p> Zprávu pro Poslaneckou sněmovnu najdete <a href="https://www.ochrance.cz/zpravy-o-cinnosti/zpravy-pro-poslaneckou-snemovnu/">zde</a>.

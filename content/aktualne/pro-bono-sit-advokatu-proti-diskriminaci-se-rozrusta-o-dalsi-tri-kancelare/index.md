---
title: "Pro bono síť advokátů proti diskriminaci se rozrůstá o další tři kanceláře"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2015/pro-bono-sit-advokatu-proti-diskriminaci-se-rozrusta-o-dalsi-tri-kancelare/"
date: 2015-10-20
perex: "<p>Kancelář ombudsmana a Pro bono aliance proškolily další advokáty</p>"
---

<!-- imported from the old website -->

<p class="align-blok">Další tři významné advokátní kanceláře se formou pro bono zapojí do boje proti diskriminaci v České republice. Právníci z kanceláře ombudsmana vyškolili advokáty z firem Ambruz Dark Deloitte Legal, Giese &amp; Partner a Randl Partners na semináři uspořádaném Pro bono aliancí v tematice antidiskriminačního práva. Tyto firmy se tak přidávají k dalším sedmi, které dosud zpracovaly desítku podnětů předaných Pro bono alianci úřadem ombudsmana.</p><p class="align-blok">„Máme zkušenost, že v některých diskriminačních případech autorita ombudsmana nestačí. Jakmile ale vstoupí do hry advokát, protistrana pochopí vážnost situace a vyhoví nárokům oběti. Pak jsou samozřejmě případy, které jsou strategické, a tam advokát doslova přebírá úlohu ochránce a poskytuje podporu v náročném soudním řízení. Advokát je pro vymahatelnost antidiskriminačního práva naprosto nepostradatelný,“ vysvětluje Petr Polák, vedoucí oddělení rovného zacházení Kanceláře veřejného ochránce práv.</p><p class="align-blok">„Jsme rádi, že se nám daří rozšiřovat nejen celkovou síť pro bono centra, do něhož je zapojeno už přes šedesát advokátních kanceláří, ale i výběrovou síť advokátních kanceláří proškolených speciálně na téma diskriminace,“ říká k tomu Petr Kutílek, ředitel Pro bono aliance. „Tímto způsobem mohou právníci zapojit své dovednosti do řešení tématu velmi důležitého pro dnešní českou společnost.“</p><p class="align-blok">Pro bono aliance a Kancelář veřejného ochránce práv spolupracují na rozšiřování antidiskriminační pro bono sítě od roku 2012. Tehdy bylo podepsáno memorandum, na jehož základě zprostředkovává PBA bezplatné zastoupení spolupracujícími advokáty pro oběti diskriminace, u nichž ochránkyně dojde k závěru, že s největší pravděpodobností došlo k diskriminaci. Jedná se o oběti, které projeví zájem hájit svá práva soudní cestou a které by si pro nemajetnost či jiné znevýhodnění nemohly samy právní služby zajistit. PBA zprostředkovala od roku 2012 deset takovýchto diskriminačních kauz. Poslední se týkaly diskriminace v přístupu k bydlení na základě etnicity či zdravotního postižení a diskriminace v odměňování zaměstnanců.</p><p class="align-blok">Pro bono aliance je spolkem právníků, založeným již v roce 2003. Jeho posláním je zvyšování účinnosti právního systému při ochraně lidských práv, veřejného zájmu a dalších důležitých hodnot. Vedle samotného pro bono centra se věnuje i vzdělávání právníků směrem ke společenské odpovědnosti a šíření konceptu profesní právnické etiky. Více na <a title="Otevření do nového okna" href="http://www.probonoaliance.cz/" target="_blank">www.probonoaliance.cz</a> .</p>

---
title: "Inspektorát práce se musí zabývat celým podnětem, i námitkou diskriminace"
oldUrl: "src/www.ochrance.cz/aktualne/tiskove-zpravy-2020/inspektorat-prace-se-musi-zabyvat-celym-podnetem-i-namitkou-diskriminace"
date: 2020-04-23
perex: "<p>Ombudsman uzavřel šetření případů namítané diskriminace v zaměstnání, v nichž inspektoráty práce provedly nedostatečnou kontrolu, nevěnovaly se podezření na diskriminaci a nedostatečně zjistily skutkový stav. Inspektoráty pochybení uznaly a poučily inspektory, aby kontroly zaměstnavatelů prováděli důkladněji a zabývali se všemi námitkami stěžovatelů.</p>"
---

<!-- imported from the old website -->

<h4>Dotazy na plánované těhotenství při pohovoru</h4><p>Diskriminace může mít i formu obtěžování. I tou se musí inspektoráty práce zabývat a nespokojit se pouze s odmítavým stanoviskem zaměstnavatele. Obzvlášť, když jde o dotazy na těhotenství, mateřství nebo péči o děti na pracovním pohovoru, které mohou být vnímány jako podmínka pro rozhodnutí o přijetí do pracovního poměru.</p><p>Stěžovatelka se ucházela o pracovní pozici v bance a podle jejích slov jí byly při výběrovém řízení kladeny nevhodné otázky ohledně rodinného života, partnera, plánování rodiny apod. s tím, že jí bylo sděleno, že v případě přijetí do zaměstnání by během nejméně dvou let neměla otěhotnět.Stěžovatelka sice práci přijala, ale po zkušební lhůtě dala výpověď a našla si jiné místo. V souvislosti s chováním zaměstnavatele se pak obrátila na inspektorát práce. Poskytla mu nahrávku jednoho telefonátu, který se nepřímo týkal případného otěhotnění, ostatní jednání byla vedena ústně a beze svědků. Inspektorát kontrolu provedl se závěrem, že žádné pochybení ani diskriminaci ze strany zaměstnavatele nezjistil. Nezabýval se však otázkou, zda jednání zaměstnavatele nepředstavovalo obtěžování, což je jedna z forem zakázané diskriminace, a nedostatečně zjišťoval skutkový stav. </p><p><i>„Nejde o to, že by závěry inspektorátu práce byly chybné, protože i podle našich analýz nebylo možné v tomto případě diskriminaci ani ve formě obtěžování prokázat. Problém je v tom, že inspektorát tímto směrem kontrolu vůbec neprováděl. Stejně tak se omezil pouze na vyjádření zaměstnavatele, aniž by např. zvažoval možnosti ověřit si informace u jiných zaměstnanců apod.,“</i> shrnuje ombudsman výhrady vůči postupu inspektorátu práce. Protože z podnětu podezření na diskriminaci ve formě obtěžování vyplývalo, měl se jím inspektorát práce zabývat. <i>„Tím, že inspektoráty práce při kontrole zjišťují, zda se zaměstnavatel nedopustil i jiné formy diskriminace, jako je obtěžování, vysílají signál, že povinnost nediskriminovat je jednou z důležitých povinností zaměstnavatele, jejíž porušení orgány inspekce práce netolerují,“</i> vysvětluje ombudsman.</p><p>Shromážděné podklady k případu neumožňují s jistotou prokázat, že se zaměstnavatel vůči stěžovatelce dopustil diskriminace ve formě obtěžování v podobě nevhodných výroků na pracovních pohovorech. Ani výroky zachycené na nahrávce jediného telefonického hovoru jednoznačně diskriminaci ve formě obtěžování nepotvrzují. Nedosahují dostatečné intenzity a bez dalších indicií je lze vykládat různým způsobem, přestože zmínky o rodinném zázemí stěžovatelky působí podezřele.</p><p><i>„Pokud by bylo možné tvrzení stěžovatelky prokázat, zaměstnavatelovy výroky na pracovních pohovorech by představovaly diskriminaci ve formě obtěžování. Kladení dotazů ohledně těhotenství, mateřství nebo péče o děti na pracovním pohovoru totiž může představovat obtěžování, pokud vede ke snížení důstojnosti uchazečky a vytvoření kvalifikovaného nepříznivého prostředí nebo by mohlo být vnímáno jako podmínka pro rozhodnutí o přijetí do pracovního poměru,“</i> vysvětluje ombudsman a upozorňuje, že kromě toho, že na otázky týkající se těhotenství či mateřství se zaměstnavatel ze zákona zpravidla vůbec nemůže ptát, projevuje se v takových dotazech i stereotypní představa, že je bezpečnější přijmout do zaměstnání muže, protože ženy jsou vždy primárně matkami a pečovatelkami. „<i>Zaměstnavatele by asi vůbec nenapadlo klást otázky ohledně rodinného života muži. V každém případě si lze představit, že se průměrná uchazečka o práci může cítit nedůstojně, jestliže se místo jejích schopností a dovedností na pracovním pohovoru řeší její rodinný život, nebo jestliže je jí dokonce dáváno najevo, že si musí vybrat mezi zaměstnáním a rodinou,“</i> poznamenává ombudsman.</p><p>Druhým pochybením inspektorátu práce bylo nedostatečné zjištění skutkového stavu. Inspektorát se spokojil pouze s vyjádřením zaměstnavatele a další informace již nezjišťoval. V případech, jako je tento se přitom dá předpokládat, že zaměstnavatel vše popře a proti sobě tak bude stát jen slovo stěžovatelky a slovo zaměstnavatele. „<i>Je třeba si uvědomit, že na pracovním pohovoru, který probíhá jen ústně bez záznamu, je uchazeč o zaměstnání slabší stranou a je pro něj zpravidla velmi těžké prokázat protiprávní jednání zaměstnavatele. Stěžovatelka se pokusila udělat vše pro zajištění možných důkazů, ale inspektorát pak kromě vyjádření zaměstnavatele žádné dodatečné informace nevyhledával,“</i> uzavírá ombudsman.</p><p>Inspektorát práce vytýkaná pochybení uznal, instruoval inspektory, aby podezření na diskriminaci důkladně prověřovali, vyslechli i další osoby, případně se pokusili opatřit si i jiné podklady.</p><h4>Učitelka propuštěná těsně před důchodem</h4><p>Ombudsman se zastal učitelky, nespokojené s tím, jak inspektorát práce vyřídil její podnět na praxi školy. Namítala, že došlo k porušení kolektivní smlouvy a vyjádřila podezření na nerovné zacházení se zaměstnanci a zaměstnankyněmi vyššího věku. Inspektorát se při kontrole nevěnoval všem námitkám, zejména pominul otázku možné diskriminace. Až po výzvě provedl druhou, už úplnou kontrolu.</p><p>Učitelka dostala výpověď pro nadbytečnost měsíc před dovršením důchodového věku. Rozhodla se obrátit s podnětem na oblastní inspektorát práce. Namítala, že nebyla dodržena kolektivní smlouva, protože s ní ředitelka 12 měsíců před dovršením důchodového věku neprojednala její další působení ve škole. Poukazovala také na častou praxi ve škole, kdy i jiné učitelky, které dosáhly důchodového věku, byly nuceny podepsat dohodu o skončení pracovního poměru bez odstupného. V podnětu inspektorátu uvedla i jména kolegyň, které se měly nacházet v podobné situaci. Inspektorát práce při své kontrole vycházel výhradně z podkladů předložených školou a stěžovatelce sdělil, že existují dokumenty prokazující, že její další působení ve škole s ní bylo projednáno. Pravost dokumentů inspektorát v rámci kontroly ověřovat nemůže. Možnou diskriminací, ani námitkou stěžovatelky, že by mohlo jít o systémovou praxi, se však inspektorát nezabýval.</p><p>Ombudsman inspektorátu práce vytkl pochybení spočívající v neprověření namítaného porušení zásady rovného zacházení. Doporučil provést druhou kontrolu, v níž inspektorát nebude vycházet pouze z dokumentů školy, ale vyslechne i bývalé zaměstnance a zaměstnankyně, jak to v podnětu žádala stěžovatelka. I když totiž stěžovatelka výslovně ve svém podání nenamítala diskriminaci z důvodu věku, popsala jednání zaměstnavatele, které by mohlo být diskriminační. Inspektorát práce měl být schopen z textu podnětu vyhodnotit, která namítaná jednání jsou pro vykonání kontroly relevantní. </p><p>V rámci druhé kontroly se inspektorát zaměřil na způsob ukončování pracovního poměru bývalých zaměstnanců a zaměstnankyň kvůli podezření na možné nerovné zacházení z důvodu věku. Dotazoval se také dostatečného počtu současných i bývalých zaměstnanců a zaměstnankyň, včetně těch, které ve svém podnětu zmínila stěžovatelka. Druhou kontrolou tak inspektorát napravil své předchozí pochybení. Podezření na nerovné zacházení se však při této kontrole neprokázalo.</p><p>Ombudsman šetření ukončil a požádal vedení inspektorátu práce, aby upozornil inspektory a inspektorky na to, že se mají vždy zabývat celým podáním stěžovatelů.</p>

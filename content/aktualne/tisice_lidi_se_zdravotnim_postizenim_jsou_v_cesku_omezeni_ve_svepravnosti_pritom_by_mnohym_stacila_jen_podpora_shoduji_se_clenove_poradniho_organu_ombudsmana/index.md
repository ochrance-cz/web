---
title: Tisíce lidí se zdravotním postižením jsou v Česku omezeni ve
  svéprávnosti, přitom by mnohým stačila jen podpora, shodují se členové
  poradního orgánu ombudsmana
date: 2023-06-21T13:26:14.838Z
vystupy:
  - tz
perex: >
  <p>Členové <a
  href="https://www.ochrance.cz/pusobnost/monitorovani-prav-osob-se-zdravotnim-postizenim/">poradního
  orgánu ombudsmana</a> na dnešním zasedání vyjádřili znepokojení, jak velké
  množství lidí se zdravotním postižením je v&nbsp;České republice omezeno ve
  svéprávnosti. Soudy totiž stále často přistupují k&nbsp;omezování svéprávnosti
  namísto jiných způsobů podpory. Dokládá to i <a
  href="https://www.ochrance.cz/uploads-import/ESO/Krizovatky_autonomie.pdf">výzkum
  ombudsmana</a>. Lidé omezení ve svéprávnosti nemohou samostatně rozhodovat
  v&nbsp;důležitých oblastech svého života. Nemohou třeba volně hospodařit
  s&nbsp;vlastním majetkem, rozhodovat o svém zdraví, uzavírat manželství nebo
  volit. To je v&nbsp;rozporu s&nbsp;článkem 12 <a
  href="https://www.mpsv.cz/documents/20142/225526/Umluva_o_pravech_osob_se_ZP.pdf/1e95a34b-cbdf-0829-3da2-148865b8a4a8">Úmluvy
  o právech osob se zdravotním postižením</a>. I Výbor OSN je znepokojený, že
  občanský zákoník nadále umožňuje omezit svéprávnost a svěřit osobu se
  zdravotním postižením do částečného opatrovnictví.</p>
attachments:
  - file: https://www.ochrance.cz/aktualne/tisice_lidi_se_zdravotnim_postizenim_jsou_v_cesku_omezeni_ve_svepravnosti_pritom_by_mnohym_stacila_jen_podpora_shoduji_se_clenove_poradniho_organu_ombudsmana/usneseni_2023_12_k_podpurnym_opatrenim.pdf
    title: Usnesení poradního orgánu veřejného ochránce práv pro oblast ochrany práv
      osob se zdravotním postižením
---
<p>Členové poradního orgánu se shodli, že veřejné povědomí o podpůrných opatřeních je nedostatečné. Vyzvali proto ombudsmana, aby vedl veřejné instituce, které se podílí na rozhodování o podpůrných opatřeních, k posilování ochrany lidí s&nbsp;postižením před nedůvodnými zásahy do jejich svéprávnosti právě za využití podpůrných opatření. Zároveň se sami členové zavázali, že budou šířit informace o&nbsp;možnostech podpory v&nbsp;právním jednání, které nevedou k&nbsp;zásahům do svéprávnosti člověka.<strong> </strong></p>

<p>&bdquo;<em>Soudy stále ve velkém rozsahu přistupují k&nbsp;invazivnímu omezení svéprávnosti, i když je tato praxe dnes považována za porušení lidských práv. Soudní zásah do svéprávnosti v&nbsp;posledních letech zrušila řada zemí, včetně Rakouska, Německa, Španělska, naposledy také například Mexiko. I u nás již od roku 2014 existují jiné způsoby podpory pro lidi s&nbsp;mentálním postižením nebo duševním onemocněním, které jsou neformálnější, flexibilnější a respektují svobodnou volbu. Příkladem je nápomoc v&nbsp;rozhodování, kdy člověku v&nbsp;právním jednání pomáhá takzvaný podpůrce. Tento institut se však používá velice málo, ročně soudy schválí pouze kolem 50 smluv o nápomoci, zatímco ve svéprávnosti omezí až 10 tisíc lidí</em>,&ldquo; vysvětlil zástupce ombudsmana Vít Alexander Schorm.&nbsp;</p>

<blockquote>
<p>Nápomoc v rozhodování si chválí také sebeobhájci &ndash; manželé Kamila a Jaroslav Ježkovi, kteří si prošli životem v&nbsp;domově pro lidi s postižením, omezením svéprávnosti i jejím navrácením. Oba byli záhy po přestěhování do domova omezeni ve svéprávnosti. &bdquo;<em>Zaměstnanci domova mně řekli, že už se o nic nemám starat, a prostě mě omezili. Nevysvětlili mi to, v&nbsp;podstatě neřekli vůbec nic. Ani v&nbsp;jakém rozsahu jsem omezena</em>,&ldquo; uvedla paní Kamila. S&nbsp;budoucím manželem se seznámila právě v&nbsp;domově. Podobný scénář se týkal i Jaroslava: &bdquo;<em>Když jsem do domova přišel, byl jsem svéprávný. Po týdnu už ne, i když jsem nic neprovedl. Nic je nezajímalo. Pro ně bylo nejlepší všechny omezit, ať mají klid.</em>&ldquo;</p>

<p>Na dobu, kdy byli omezení ve svéprávnosti, vzpomínají neradi. &bdquo;<em>Když jsem žádal o peníze, tak jsem musel škemrat na magistrátu o každou korunu. Omezovali nás, abychom se s&nbsp;Kájou stýkali. Bylo to tam fakt strašný</em>,&ldquo; vzpomíná Jaroslav a jeho žena vnímá nesvobodu v&nbsp;nakládání s&nbsp;vlastními penězi stejně: &bdquo;<em>Nemohla jsem nic. Dostávala jsem příspěvek na péči, ale byl mi sebrán, nikdo mi nic neřekl. Kapesné jsme dostávali jen 50 korun za měsíc</em>.&ldquo;</p>

<p>Manželé po navrácení svéprávnosti žijí nyní sami v&nbsp;bytě. S pomocí podpůrkyně zvládají i složité situace, třeba ohledně peněz. &bdquo;<em>Podle mě by se měli všichni opatrovníci zrušit. Je blbost, aby byl člověk nesvéprávný, když by to zvládal s&nbsp;podpůrcem,</em>&ldquo; uzavírá Jaroslav a jeho žena přikyvuje: &bdquo;<em>Člověk, když má opatrovníka, tak má jen zákazy &ndash; tohle nemůžeš, tamhleto nemůžeš. Ale u podpůrce se vždy domluvíš. Chtěli bychom, aby naši kamarádi měli taky podpůrce a mohli se o sebe postarat a nebyli zbaveni svéprávnosti</em>.&ldquo;</p>
</blockquote>

<p>Lidi s postižením mohou využít různé formy pomoci. Kromě podpůrce jim můžou v&nbsp;právním jednání neformálně pomáhat také sociální pracovníci. K&nbsp;tomu ale potřebují adekvátní příspěvek na péči. Nedávno se <a href="https://www.ochrance.cz/aktualne/pro_lidi_s_postizenim_je_zvyseni_prispevku_na_peci_nezbytnou_podminkou_aby_mohli_vest_dustojny_a_plnohodnotny_zivot_upozornuje_zastupce_ombudsmana/">zástupce ombudsmana Vít Alexander Schorm obrátil v&nbsp;této věci na premiéra Petra Fialu</a>. Ministerstvo financí se&nbsp;totiž i&nbsp;přes varování odborníků postavilo proti pravidelné valorizaci příspěvku, přitom jeho hodnota se kvůli inflaci stále snižuje. &bdquo;<em>Lidé s&nbsp;postižením mají právo žít samostatný a nezávislý život a k&nbsp;důstojnému životu potřebují odpovídající příspěvek na péči,&ldquo; upozornil zástupce ombudsmana.</em></p>

<p>Ombudsman apeloval na vládu už v&nbsp;roce 2021, aby předložila návrh zákona, který by komplexně upravoval problematiku opatrovnictví a podpůrných opatření, včetně stanovení ústředního orgánu odpovědného za tuto oblast (<a href="https://www.ochrance.cz/dokument/zpravy_pro_poslaneckou_snemovnu_2021/vyrocni-zprava-2021.pdf">více na str. 11 Výroční zprávy ombudsmana za rok 2021</a>).</p>

<p><img alt="7.png" src="https://www.ochrance.cz/aktualne/tisice_lidi_se_zdravotnim_postizenim_jsou_v_cesku_omezeni_ve_svepravnosti_pritom_by_mnohym_stacila_jen_podpora_shoduji_se_clenove_poradniho_organu_ombudsmana/7.png" /><img alt="8.png" src="https://www.ochrance.cz/aktualne/tisice_lidi_se_zdravotnim_postizenim_jsou_v_cesku_omezeni_ve_svepravnosti_pritom_by_mnohym_stacila_jen_podpora_shoduji_se_clenove_poradniho_organu_ombudsmana/8.png" />Více informací v&nbsp;letáku <a href="https://www.ochrance.cz/letaky/podpora-v-pravnim-jednani/podpora-v-pravnim-jednani.pdf">Podpora v&nbsp;právním jednání</a>.</p>

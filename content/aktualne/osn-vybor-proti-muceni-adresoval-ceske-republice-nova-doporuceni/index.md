---
title: "OSN Výbor proti mučení adresoval České republice nová doporučení"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2018/osn-vybor-proti-muceni-adresoval-ceske-republice-nova-doporuceni/"
date: 2018-06-05
perex: "<p>Během květnového zasedání se Výbor zabýval 6. periodickou zprávou České republiky o tom, jak naplňuje závazky plynoucí z Úmluvy proti mučení a jinému krutému, nelidskému či ponižujícímu zacházení nebo trestání (č. 143/1988 Sb.). Výsledkem podrobného přezkumu a doptávání jsou obecné poznámky s doporučeními.</p>"
---

<!-- imported from the old website -->

<p>Jedná se o standardní proces podávání zpráv smluvnímu orgánu OSN, který naposledy proběhl v roce 2012 – viz tehdejší <a title="Otevření do nového okna" href="http://tbinternet.ohchr.org/_layouts/treatybodyexternal/Download.aspx?symbolno=CAT%2fC%2fCZE%2fCO%2f4-5&amp;Lang=en" target="_blank">poznámky s doporučeními</a> . Tentokrát vláda předložila zprávu v listopadu 2016 (na základě otázek Výboru z roku 2014), přičemž v mezičase Výbor obdržel také sdělení nevládních organizací a vyžádal si vyjádření veřejné ochránkyně práv. </p> <p>Ochránkyně tak vůbec poprvé s Výborem přímo komunikovala. Ve svém <a title="Otevření do nového okna" href="http://tbinternet.ohchr.org/_layouts/treatybodyexternal/Download.aspx?symbolno=INT%2fCAT%2fNHS%2fCZE%2f30773&amp;Lang=en" class="_top" target="_blank">stanovisku </a> doplnila vyjádření vlády o svoje konkrétní zkušenosti ze systematických návštěv (zacházení v policejních celách, věznicích a psychiatrických zařízeních a pojistky proti špatnému zacházení) a z jednání s orgány státní správy (například na úseku ochrany dětí ohrožených domácím násilím, inkluzivního vzdělávání, detence a vyhošťování cizinců). Právnička Kanceláře také před Výborem na neveřejném slyšení odpovídala na doplňující otázky. Obsah sdělení ochránkyně není tajný a ani ničím překvapující, neboť přímo vychází z poznatků, které ochránkyně průběžně sděluje úřadům i veřejnosti. V jistém smyslu překvapující snad bylo, jak detailně se Výbor o situaci v České republice zajímal. Výbor tvoří 10 expertů volených z kandidátů navržených smluvními stranami Úmluvy, tedy z celého světa. Na jednání s právničkou Kanceláře i s vládní delegací byli výborně připraveni a kladli cílené náročné otázky.</p> <p><a title="Otevření do nového okna" href="http://tbinternet.ohchr.org/_layouts/treatybodyexternal/Download.aspx?symbolno=CAT%2fC%2fCZE%2fCO%2f6&amp;Lang=en" target="_blank">Obecné poznámky</a>  z května 2018 jsou tedy již zveřejněny. Výbor v nich doporučuje České republice zlepšit situaci v řadě témat, která jsou již tradičně v jeho oblasti zájmu. Má se zlepšit právní úprava trestního postihu špatného zacházení, přístup lidí zbavených svobody k bezplatné právní pomoci, citlivost detenčních zařízení při provádění osobních prohlídek a poutání. Řada doporučení se týká psychiatrické péče poskytované v nemocnicích. Výbor vždy věnuje značnou pozornost tomu, zda případné špatné zacházení je předmětem efektivní stížnostní procedury a vyšetřování, přičemž tentokrát zvlášť zdůrazňuje roli lékařů při odhalování známek špatného zacházení a předávání informací státnímu zástupci. Dokonce explicitně doporučuje zavést proškolování lékařů i orgánů činných v trestním řízení v <a title="Otevření do nového okna" href="http://www.ohchr.org/Documents/Publications/training8Rev1en.pdf" target="_blank">Istanbulském protokolu o účinném vyšetřování</a> . Dalším tradičním tématem je odškodnění neoprávněných sterilizací – krátce řečeno, členové Výboru nedokážou pochopit, proč Česká republika s epizodou programového sterilizování některých žen v relativně nedávné minulosti nemá speciální odškodňovací mechanismus. Co se týká zájmu Výboru o postavení romských dětí v rámci vzdělávacího systému, při slyšení Výbor explicitně upozornil na ponižující efekt diskriminačního rozlišování mezi dětmi a odkazoval se při tom na pojetí ponižujícího zacházení Evropským soudem pro lidská práva.</p> Závěrem je třeba ještě doplnit, že Výbor obdržel celkem pět sdělení od občanské společnosti (nevládních organizací). Nalezneme v nich stručné a výstižné shrnutí jejich pohledu na právní stránku problému tělesného trestání dětí, detence rodin cizinců, nucené léčby a sterilizace transgender osob, právního zastoupení dětí mladších 15 let stíhaných pro činy jinak trestné, institucionalizace dětí do 3 let věku, používání síťových lůžek a elektrických zbraní. Jsou ke stažení <a title="Otevření do nového okna" href="http://tbinternet.ohchr.org/_layouts/TreatyBodyExternal/Countries.aspx?CountryCode=CZE&amp;Lang=EN" class="_blank" target="_blank">zde</a> . <p></p>

---
title: "Nový průzkum zjišťuje zkušenosti s diskriminací a předsudky ve Velké Británii"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/novy-pruzkum-zjistuje-zkusenosti-s-diskriminaci-a-predsudky-ve-velke-britanii/"
date: 2019-01-28
perex: "<p>Britská Komise pro rovnost a lidská práva (Equality and Human Rights Commission) provedla poprvé po deseti letech celonárodní průzkum na téma diskriminace a předsudky ve společnosti.</p>"
---

<!-- imported from the old website -->

<p>Britská Komise pro rovnost a lidská práva (Equality and Human Rights Commission, dále v textu „Komise“) vydala v prosinci zprávu Developing a national barometer of prejudice and discrimination in Britain. Zpráva mapuje zjištění celonárodního průzkumu zaměřeného na zkušenosti lidí s diskriminací a předsudky. Dotazováno bylo téměř 3 000 osob s širokou škálou chráněných charakteristik, a to věk, pohlaví, rasa, víra či náboženské přesvědčení, sexuální orientace, těhotenství a mateřství a genderová identita. </p> <p>Průzkum mimo jiné ukázal, že téměř 42 % dotázaných osob zažilo v posledním roce určitou formu diskriminace. Nejčastěji uváděnými diskriminačními důvody byl věk a pohlaví. Zkušenosti se sexismem uvedlo více žen (30 %) než mužů (13 %). Průzkum rovněž ukázal, že ageismus mohou zažít lidé v jakémkoli věku. Zkušenost s předsudky kvůli svému věku uváděli nejčastěji lidé mladší 35 let (39 %), dále lidé od 35 do 54 let (22 %) a lidé starší 55 let (20 %). Nejčastěji se lidé cítili diskriminováni na pracovišti nebo při hledání zaměstnání (46 %).</p> <p>Průzkum dále zjišťoval postoje k určitým skupinám lidí ve společnosti. Otevřeně negativní postoje vyjádřili lidé nejčastěji vůči Romům/Romkám (44 %), muslimům/muslimkám (22 %) a dále vůči trans lidem (16 %). V menší míře vnímají negativně homosexuální a bisexuální osoby (9 %), osoby starší 70 let (4 %) a osoby s tělesným postižením (3 %). Téměř 19 % dotázaných by si ve svém sousedství nepřálo imigranta/imigrantku či muslima/muslimku (18 %). Přibližně 14 % vyjádřilo znepokojení nad trans lidmi.</p> <p>Necelých 74 % dotázaných souhlasilo s názorem, že by si všechny skupiny společnosti měly být rovny. S tímto postojem ovšem nesouhlasilo 11 % dotázaných. Podle některých zašly politiky prosazující rovné příležitosti „příliš daleko“ a to především v případě imigrantů/imigrantek (37 %) a muslimů/muslimek (33 %). Rovné příležitosti jsou podle dotázaných naopak nejméně prosazovány v případě lidí se zdravotním postižením, a to konkrétně u lidí s duševní nemocí (63 %) a tělesným postižením (60 %).</p> <p> </p> <p>Celá zpráva ke stažení zde:</p> <a href="https://www.equalityhumanrights.com/sites/default/files/national-barometer-of-prejudice-and-discrimination-in-britain.pdf" target="_blank">national-barometer-of-prejudice-and-discrimination-in-britain.pdf</a>

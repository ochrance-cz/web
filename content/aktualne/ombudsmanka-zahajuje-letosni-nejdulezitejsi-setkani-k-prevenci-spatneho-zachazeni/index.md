---
title: "Ombudsmanka zahajuje letošní nejdůležitější setkání k prevenci špatného zacházení"
oldUrl: "src/www.ochrance.cz/aktualne/tiskove-zpravy-2017/ombudsmanka-zahajuje-letosni-nejdulezitejsi-setkani-k-prevenci-spatneho-zachazeni"
date: 2017-11-14
perex: "<p>14. – 15. 11. 2017 se v Praze koná nejvýznamnější setkání zástupců evropských národních preventivních mechanismů, tj. institucí, které systematicky dohlížejí na práva lidí v psychiatrických léčebnách, věznicích, dětských domovech, LDN, zařízeních pro seniory, policejních celách a jiných zařízeních, kde dochází k omezení svobody. Evropské NPM fórum pořádá ve spolupráci s českou ombudsmankou Rada Evropy a Evropská unie. </p>"
---

<!-- imported from the old website -->

<p>Setkání, které se v minulosti konalo např. v Paříži, Vídni nebo Štrasburku, slouží k výměně zkušeností a diskuzi o metodách práce národních preventivních mechanismů, o prevenci špatného zacházení s osobami omezenými na svobodě atd. Pražské setkání, které uvede česká ombudsmanka, se zaměří především na činnost národních preventivních mechanismů v rámci legislativního procesu v jednotlivých zemích i na mezinárodní úrovni, na možnosti ovlivnit nebo se podílet na tvorbě předpisů a dalších norem týkajících se podmínek a zacházení s lidmi omezenými na svobodě. Národní preventivní mechanismy totiž nejen dohlížejí na dodržování existujících norem, ale velmi často jsou také těmi, kdo je interpretují a usilují o jejich zdokonalení. Mnohdy také národní preventivní mechanismy svými doporučeními formují nové standardy zacházení v těch aspektech života nebo v nových jevech, které existující normy nepokrývají. Příkladem mohou být Standardy péče o ohrožené děti a jejich rodiny, které český ombudsman formuloval v roce 2012.</p> <p>Dalším tématem Evropského NPM fóra je vzdělávání pracovníků národních preventivních mechanismů a předávání znalostí a zkušeností v rámci týmů, které provádějí návštěvy zařízení.</p> <p>Setkání v Praze se účastní šéfové a další zástupci národních preventivních mechanismů z Rakouska, Chorvatska, Maďarska, Itálie, Slovinska, Velké Británie, Arménie, Albánie, Rumunska a dalších zemí, dále zástupci Rady Evropy, Evropského výboru pro prevenci proti mučení (CPT) aj.</p> <p><b>Národní preventivní mechanismy</b> jsou nezávislé orgány, které vykonávají systematické návštěvy míst a zařízení, kde se nacházejí nebo se mohou nacházet osoby omezené na svobodě. Cílem je posílit ochranu těchto osob před ponižujícím zacházením a trestáním, či před jiným špatným zacházením. V řadě zemí je tímto orgánem ombudsman, v některých zemích může jít o specializovanou jinou nezávislou instituci.</p> <p><b>V České republice</b> je od roku 2006 národním preventivním mechanismem <b>ombudsman</b>. Od roku 2006 provedl na 400 návštěv zařízení a v úhrnu tak prověřil podmínky např. téměř 12 500 vězňů, 9 000 seniorů a více než 2 000 dětí.</p> <p>Návštěvy provádí ombudsman bez předchozího ohlášení, může vstupovat do všech míst zařízení, nahlížet do veškeré dokumentace, vést rozhovory se zaměstnanci i s klienty zařízení (nebo pacienty, či vězněnými osobami). Zjišťuje přitom, jak se s lidmi omezenými na svobodě zachází, v jakých podmínkách žijí, zda jsou respektována jejich práva a důstojnost, a snaží se posílit jejich ochranu před špatným zacházením. Svá zjištění a doporučení ombudsman předává nejen samotným zařízením, ale i jejich zřizovatelům, ústředním orgánům státní správy a rovněž je zveřejňuje.</p> Podrobnosti o činnosti ombudsmana jako národního preventivního mechanismu najdete <a href="https://www.ochrance.cz/ochrana-osob-omezenych-na-svobode/">zde</a>.

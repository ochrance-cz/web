---
title: "Ombudsmanka žádá vládu, aby úřady informovaly občany o možnosti nezávislého soudního přezkoumání úředních rozhodnutí"
oldUrl: "src/www.ochrance.cz/aktualne/tiskove-zpravy-2018/ombudsmanka-zada-vladu-aby-urady-informovaly-obcany-o-moznosti-nezavisleho-soudniho-pre"
date: 2018-12-17
perex: "<p>Každý má ústavně garantované právo, aby jeho záležitost byla projednána nezávislým a nestranným soudem. U správních orgánů se předpokládá nestrannost, ale nikoli jejich nezávislost. Tu může garantovat pouze soud. Ombudsmanka proto doporučila vládě, aby zakotvila povinnost správních orgánů poučit účastníka řízení o právu podat proti správnímu rozhodnutí žalobu k soudu.</p>"
---

<!-- imported from the old website -->

<p>Většina správních rozhodnutí je právně v pořádku. Existují však i rozhodnutí vadná a nezákonná, protože každý systém nutně generuje nějaké chyby. Pro efektivní zajištění práva na spravedlivý a nestranný proces by proto měla všechna konečná správní rozhodnutí obsahovat poučení o možnosti podat proti správnímu rozhodnutí žalobu. Jedině tak lze zabránit propadnutí nároku na soudní ochranu pro neznalost práva. </p> <p>Povinné poučování by v praxi nepředstavovalo žádné nadměrné finanční náklady ani administrativní zatížení. Jednalo by se o jednu standardizovanou větu doplněnou ke stávajícímu poučení o nemožnosti podat odvolání. Například Česká správa sociálního zabezpečení ve svých rozhodnutích o možnosti podání soudní žaloby poučuje již mnoho let.</p> <p>Tento požadavek vznesl poprvé v roce 2011 ombudsman Pavel Varvařovský. Doporučení zopakoval v letech 2012 a 2013. V roce 2014 požádala Sněmovna vládu, aby se tímto podnětem zabývala. Jedna z předchozích vlád následně s doporučením vyjádřila souhlas a zavázala se uvedenou úpravu navrhnout při nejbližší vhodné novelizaci správního řádu. Od té doby byl správní řád novelizován pětkrát, aniž by předchozí vlády závazek splnily. </p>

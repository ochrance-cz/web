---
title: "Vyžadování potřesení rukou na pozdrav může být diskriminační, rozhodl soud"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/vyzadovani-potreseni-rukou-na-pozdrav-muze-byt-diskriminacni-rozhodl-soud/"
date: 2018-10-26
perex: "<p>Švédský soud se zastal ženy, která z náboženských důvodů odmítla při pracovním pohovoru potřesení rukou s mužem.</p>"
---

<!-- imported from the old website -->

<p>Švédský pracovní soud se v srpnu letošního roku zabýval případem paní Farah Alhajeh, která se v tamní firmě ucházela o pozici interní tlumočnice. V rámci pracovního pohovoru se setkala s manažerem firmy, kterému při pozdravu odmítla potřást rukou a namísto toho si položila ruku na srdce. </p> <p>Paní Alhajeh toto odmítnutí zdůvodnila tím, že jako muslimka si z náboženských důvodů nepodává ruce s muži, kteří nejsou součástí její rodiny. Vedle toho uvedla, že si v přítomnosti mužů nepodává ruce ani s ženami. Manažer tak pohovor předčasně ukončil a sdělil paní Alhajeh, že ve firmě nemůže pracovat. Podle něj by mohl tento přístup k pozdravu způsobovat v zaměstnání problémy. Interní politika firmy totiž vyžaduje jako adekvátní pozdrav potřesení rukou, a to od žen i od mužů. Pokud by však paní Alhajeh odmítala podávání rukou ze strachu z přenosu bakterií, problém by to nebyl. Z tohoto důvodu lze totiž podle firemních pravidel potřesení rukou odmítnout. </p> <p>Podle paní Alhajeh došlo k diskriminačnímu jednání. Se stížností se proto obrátila na švédský úřad ombudsmana, který paní Alhajeh následně zastupoval u soudu.</p> <p>Případ projednával švédský pracovní soud, který rozhodl ve prospěch paní Alhajeh. Soud uvedl, že právo odmítnout potřesení rukou na základě náboženského přesvědčení je chráněno článkem 9 Evropské úmluvy o ochraně lidských práv. Firma se tak podle soudu dopustila nepřímé diskriminace, jelikož na základě svých interních pravidel znevýhodňovala osoby, které se z náboženských důvodů takovému fyzickému kontaktu vyhýbají. Soud dále uvedl, že mít interní pravidla zajišťující rovné zacházení s muži a ženami při pozdravu je sice legitimní, nicméně není nutné vyžadovat specifický pozdrav.</p> <p>Soud rozhodl, že dotyčná firma musí paní Alhajeh vyplatit odškodné ve výši zhruba 4 000 eur.</p> <p> </p> <p>Více k případu zde:</p> <p><a href="https://www.bbc.com/news/world-europe-45207086" target="_blank">https://www.bbc.com/news/world-europe-45207086</a></p>

---
title: "Kancelář ombudsmanky se ohlédla za dvaceti lety svého fungování  a poprvé otevřela dveře veřejnosti"
tags:
  - Tisková zpráva
oldUrl: "/aktualne/tiskove-zpravy-2019/kancelar-ombudsmanky-se-ohledla-za-dvaceti-lety-sveho-fungovani-a-poprve-otevrela-dvere-ve"
date: 2019-12-09
perex: "<p>Rok 2020 bude dvacátým rokem existence instituce ombudsmana. Kancelář veřejného ochránce práv proto otevřela své dveře veřejnosti. Formou přednášek a zážitků lidem ukazuje, co všechno se jí za dvě dekády podařilo změnit k lepšímu – od nepříznivých osudů jednotlivců až po systémové problémy. </p>"
---

<!-- imported from the old website -->

<p>Poslanecká sněmovna přijala zákon o veřejném ochránci práv 8. prosince roku 1999, tedy přesně před dvaceti lety. Kancelář ombudsmanky se proto rozhodla využít tohoto výročí k ohlédnutí za těmi nejvýznamnějšími přínosy úřadu pro českou společnost, spravedlnost a demokracii. </p> <p>V prvním roce fungování úřadu Kancelář veřejného ochránce práv obdržela přibližně šest tisíc podnětů, <br /> ze kterých byla pouze polovina v působnosti. Dnes už lidé lépe rozumí tomu, co ombudsman dělá. Kancelář dostává ročně více než osm tisíc podnětů a sedmdesáti procenty z nich se může zabývat. Za celou dobu <br /> existence úřadu ombudsman dostal téměř 130 tisíc podnětů k šetření. „V případě, že úřad v daném případě pochybil, tak po upozornění od ombudsmana v naprosté většině případů napravil své jednání. K sankci, tedy nejvážnějšímu opatření, ombudsman musel přistoupit jen ve dvou procentech ze všech šetření,“ řekla ředitelka právní sekce Petra Zdražilová. </p> <p>„Velmi mě těší, že se nám povedlo prosadit to, aby děti vyrůstaly ve svých rodinách, pokud to je jen trochu možné. Dnes už se nestane, že by úřady zahájily proces k odebrání dítěte jen kvůli tomu, že ho vychovává babička, která je vegetariánka,“ připomíná ombudsmanka Anna Šabatová jedno z šetření. Kromě jiného se ombudmanovi podařilo pomoci k odstranění řady nelegálních skládek a nebezpečných staveb či zvýšit příjmy lidí, kteří o někoho pečují. </p> <p>Ombudsman pomohl tisícům lidí, jejichž příběhy si lidé v titulkách novin nikdy nepřečetli. Aby se veřejnost dozvěděla, jak může ombudsman pomoci i jim, uskutečnil se v Kanceláři veřejného ochránce práv historicky první den otevřených dveří. Na něm svou činnost prezentuje všech osm právních odborů, a to zajímavou zážitkovou formou. Lidé tak mohou například ochutnat různé druhy mixované stravy z domovů pro seniory, vyzkouší si handbike (ruční kolo pro lidi s tělesným postižením) nebo prostřednictvím speciálního testu zjistí, jestli u nich v nejbližších letech nehrozí propuknutí demence. </p> <p>Během akce se také uskuteční exkurze po celé budově a zajímavé přednášky. Na těch se lidé dozvědí, jaké taktiky v dnešní době volí podvodní prodejci „šmejdi“, co dělat, když někdo z rodiny onemocní, nebo jaká práva a jaké povinnosti mají lidé, kteří ubytovávají turisty skrze aplikace sdílené ekonomiky.</p> <p><b>Další příklady toho, co se ombudsmanovi za 20 let podařilo změnit, si můžete přečíst v letáku <a title="Otevření do nového okna" href="/uploads-import/Letaky/Letak_20_let_ombudsmana.pdf" target="_blank"> ZDE</a> (5.5 MB, Adobe Acrobat dokument).</b></p>

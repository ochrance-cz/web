---
title: "Ústecký kraj odepírá informace o platech úředních osob"
vystupy:
  - tz
oldUrl: "/aktualne/tiskove-zpravy-2013/ustecky-kraj-odepira-informace-o-platech-urednich-osob"
date: 2013-08-21
perex: "<p></p><p>Krajský úřad Ústeckého kraje nerespektuje zákon o svobodném přístupu k informacím, judikaturu Nejvyššího správního soudu i společné metodické doporučení Ministerstva vnitra a Úřadu pro ochranu osobních údajů pro poskytování informací o platech a odměnách úředních osob. Svým potvrzením zamítavého rozhodnutí Magistrátu města Děčín tak posvětil názor tohoto úřadu, že informace o platu a odměnách úředníků vyplácených z veřejných prostředků jsou obecně osobním údajem úředníků a poskytnout je lze jen s jejich souhlasem.</p>"
---

<!-- imported from the old website -->

<p><img src="/uploads-import/uploads/RTEmagicC_palec-dolu_02.jpg.jpg" style="PADDING-RIGHT: 10px; FLOAT: left" height="358" width="286" alt="" />Veřejný ochránce práv proto rozhodl využít svých sankčních oprávnění a vyrozuměl o protiprávním jednání Krajského úřadu Ústeckého kraje ministra vnitra. Jako další formu sankce se rozhodl informovat o této záležitosti veřejnost.</p><p>Pokud občan žádá informaci o platech a odměnách vybraných úředních osob, rozhodování o takové žádosti se neodehrává v prosté rovině poskytnout – odmítnout. Podstatou rozhodování úřadu je naopak otázka, zda sdělit informace o platu všech „příjemců veřejných prostředků“ nebo jen vybraných, u nichž s ohledem na jejich postavení a pravomoci převládá veřejný zájem na zveřejnění takové informace. Teprve na základě této úvahy může úřad o žádosti rozhodnout.</p><p>Pochybení Krajského úřadu Ústeckého kraje při zamítnutí odvolání je zcela zjevné, protože v době, kdy krajský úřad o žádosti rozhodoval, byla již známa judikatura Nejvyššího správního soudu týkající se informací o úřednických platech. Ministerstvo vnitra a Úřad pro ochranu osobních údajů navíc zveřejnily společné metodické doporučení, jímž se úřady mají při rozhodování o poskytování informací o platech úředních osob řídit.</p><p>Úřady mají pouze dvě možnosti, jak vyřídit žádost občana o informaci o platech úředních osob. Buď v souladu s judikaturou aplikovat test proporcionality uvedený v zákoně o svobodném přístupu k informacím, což by v tomto případě znamenalo poskytnout informace o platech všech úředních osob, jichž se žádost týkala. Druhou možností je odmítnutí judikatury a provedení vlastního testu proporcionality s ohledem na konkrétní okolnosti žádosti. V tomto případě by úřad vyhodnotil, u kterých z dotazovaných úředníků převažuje právo na informace nad potřebou ochrany soukromí, tj. u kterých z nich lze informace o jejich platu poskytnout a u kterých nikoli (např. u řadových zaměstnanců prakticky nelze dovodit převahu veřejného zájmu).</p><p>Postup, který Krajský úřad Ústeckého kraje posvětil, však spočíval v odmítnutí judikatury, ale současně v neprovedení testu proporcionality ve vztahu ke konkrétním okolnostem žádosti. Krajský úřad sice test provedl, ale jen v abstraktní ústavní rovině, tj. jako obecný střet práva na informace a práva na ochranu soukromí, aniž by přihlížel ke konkrétním okolnostem a aniž by přistupoval k úředníkovi jako k „příjemci veřejných prostředků“. </p><p>Vzhledem k tomu, že při poskytování informací o platech úředních osob je trendem transparentnost a otevřenost, což potvrzuje judikatura Nejvyššího správního soudu, jakož i metodika Ministerstva vnitra i Úřadu pro ochranu osobních údajů, je třeba postup Krajského úřadu Ústeckého kraje hodnotit jako chybný. </p><p>Ministerstvo vnitra se s názorem ochránce ztotožnilo a přislíbilo metodicky usměrnit krajské úřady v poskytování informací o platech v souladu se zákonem o svobodném přístupu k informacím u všech „příjemců veřejných prostředků“ nebo pouze u těch, u nichž po pečlivém provedení testu proporcionality na základě konkrétních okolností jednotlivých žádostí převáží právo na informace nad potřebou ochrany soukromí. </p><p>Ochránce věří, že Krajský úřad Ústeckého kraje, který dosud sám ochotu neprojevil, svou praxi změní.</p><p><a title="Otevření do nového okna" href="/uploads-import/STANOVISKA/pravo_na_informace/Osobni_udaje_a_obchodni/5362-11-KC-ZSO.pdf" target="_blank"> Stanovisko ochránce</a> (236.3 kB, Adobe Acrobat dokument).</p><p>Na základě <a title="Otevření do nového okna" href="/uploads-import/STANOVISKA/pravo_na_informace/Osobni_udaje_a_obchodni/5362-11-KC-odpoved.pdf" target="_blank"> vyjádření města Děcín </a> (1.5 MB, Adobe Acrobat dokument)veřejný ochránce práv <a title="Otevření do nového okna" href="/uploads-import/STANOVISKA/pravo_na_informace/Osobni_udaje_a_obchodni/5362-11-VBG-odpoved-VOP.pdf" target="_blank"> akceptoval výhradu</a> (148.6 kB, Adobe Acrobat dokument), že se jeho působnost nevztahuje na jednání statutárního města Děčín v samostatné působnosti, kam patří i rozhodování o poskytnutí informací o platech a odměnách zaměstnanců magistrátu. To však neznamená, že ochránce nesouhlasí s věcným posouzením věci, jak ho provedla jeho zástupkyně.</p>

---
title: "Úřad se zastal učitelky, která z náboženských důvodů odmítla aktivně participovat na povinné vánoční akci školy a dostala proto výpověď"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/urad-se-zastal-ucitelky-ktera-z-nabozenskych-duvodu-odmitla-aktivne-participovat-na-povi/"
date: 2019-07-08
perex: "<p>Dánský Úřad pro rovné zacházení uvedl, že zaměstnavatel musí v podobných případech prokázat, že je požadavek po zaměstnancích/zaměstnankyních opodstatněný a nutný.</p>"
---

<!-- imported from the old website -->

<p>Na dánský Úřad pro rovné zacházení (Ligebehandlingsnaevnet, dále v textu „Úřad“) se v loňském roce obrátila žena, která pracovala jako učitelka na jedné z místních soukromých škol. Žena je členkou Svědků Jehovových, a tudíž neslaví Vánoce. V říjnu 2017 informovala vedení školy, že se kvůli svému vyznání nebude v období vánočních svátků účastnit tance kolem vánočního stromu, který symbolicky zakončuje vánoční program školy a kterého se musí účastnit všechny děti spolu s vyučujícími z celé školy. Uvedený tanec vyžaduje aktivní roli vyučujících, kteří své žáky a žákyně během tance instruují a doprovází je. Tanec kolem vánočního stromu učitelka považovala za aktivní náboženský akt přímo spojený s Vánoci, a odmítla se ho zúčastnit. Navrhla proto vedení školy, že se bude podílet na jiných akcích vánočního programu nebo si na uvedenou dobu vezme neplacené volno. Vedení školy to však odmítlo a ženu upozornilo, že účast na školních akcích je součást její profese učitelky a účastnit se jich musí. Školní akce spojené se slavením Vánoc považuje vedení školy za součást dánské kultury, nikoli za záležitost náboženství. </p> <p>Učitelka nakonec v době vánočních oslav nebyla ve škole přítomna z důvodu nemoci. V průběhu roku 2018 znovu oznámila vedení školy svůj záměr neúčastnit se vánočního tance a navrhla jiné možnosti, jak se do oslav zapojit. Vedení školy se ovšem návrhy odmítlo zabývat a žena dostala výpověď. Učitelka se tedy obrátila se stížností na Úřad, jelikož se cítila diskriminována. </p> <p>Úřad letos v březnu k případu uvedl, že odmítnutí učitelky aktivně participovat na vánočním tanci jasně souvisí s jejím náboženským přesvědčením. Zaměstnanci/zaměstnankyně však podle Úřadu nemohou s odkazem na svoji víru či náboženské přesvědčení odmítnout vykonávání běžných úkolů, které jsou v rámci jejich profese opodstatněné, přiměřené a nutné. Podle Úřadu byly požadavky školy vůči učitelce zcela legitimní. Vánoční tanec byl nicméně jen jednou z mnoha akcí celého vánočního programu školy, kterého se jinak učitelka plánovala zúčastnit. Vedení školy tak podle Úřadu nevysvětlilo, proč byla aktivní účast učitelky na této jedné akci nutná a proč škola učitelčiny návrhy k řešení situace bez další diskuze odmítla. Úřad uvedl, že zaměstnavatel by měl vždy v podobném případě hledat alternativní řešení a vést s druhou stranou dialog, jinak pro něj může být obtížné prokázat legitimitu a nutnost svého požadavku. </p> <p>Podle Úřadu se nepodařilo prokázat, že byl požadavek účasti na vánoční akci nutný a že v tomto případě nebyly porušeny principy rovného zacházení. </p> <p>Učitelce byla přisouzena kompenzace ve výši ročního platu.</p> <p> </p> <p>Více informací zde:</p> <a href="https://www.equalitylaw.eu/downloads/4871-denmark-dismissals-of-teachers-because-of-religion-pdf-69-kb" target="_blank">https://www.equalitylaw.eu/downloads/4871-denmark-dismissals-of-teachers-because-of-religion-pdf-69-kb</a>

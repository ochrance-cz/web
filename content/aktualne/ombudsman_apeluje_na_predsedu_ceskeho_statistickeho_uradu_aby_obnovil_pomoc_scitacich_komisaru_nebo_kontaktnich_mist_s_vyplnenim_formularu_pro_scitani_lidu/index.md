---
title: Ombudsman apeluje na předsedu Českého statistického úřadu, aby obnovil
  pomoc sčítacích komisařů nebo kontaktních míst s vyplněním formulářů pro
  sčítání lidu
date: 2021-05-06T11:26:29.070Z
vystupy:
  - tz
perex: Ombudsman se obrátil na předsedu Českého statistického úřadu (ČSÚ)
  ohledně průběhu sčítání lidu, konkrétně ve věci omezení činnosti sčítacích
  komisařů z důvodu současné epidemické situace způsobené šířením nemoci
  COVID-19. Apeluje na obnovení povinnosti pomoci sčítacích komisařů nebo
  kontaktních míst s vyplněním sčítacích formulářů na žádost osoby, která
  potřebuje pomoc. Vzhledem k blížícímu se konci sčítání lidu ombudsman žádá o
  rychlé zapracování změny.
---
„*Je nepochybné, že současná nepříznivá epidemická situace značně ztěžuje průběh sčítání lidu. Omezení činnosti sčítacích komisařů může však negativně dopadat na osoby, které jsou plně svéprávné, avšak z důvodu svého vyššího věku či nepříznivého zdravotního stavu nejsou schopny sčítací formuláře vyplnit samy. Takové osoby mohou žít zcela samy, bez kontaktu s blízkými a být odkázány samy na sebe*,“ uvedl ombudsman Stanislav Křeček s tím, že přestože si je vědom všech souvislostí, které ČSÚ vedly k omezení činnosti sčítacích komisařů, pro tento postup neshledává oporu v právních předpisech.

Na tyto osoby pamatuje zákon o sčítání lidu, domů a bytů v roce 2021, který stanoví povinnost pomoci sčítacích komisařů nebo kontaktních míst s vyplněním sčítacích formulářů na žádost osoby, která potřebuje pomoc. Český statistický úřad však na internetových stránkách ke sčítání lidu uvádí, že s ohledem na epidemickou situaci je činnost sčítacích komisařů omezena pouze na roznos formulářů, přičemž pomoc a informace ohledně vyplnění nebudou sčítací komisaři poskytovat. Možnost takto omezit (zákonem danou) povinnost sčítacích komisařů přitom neupravuje zákon o sčítání lidu, domů a bytů v roce 2021, žádný jiný zákon ani protiepidemická opatření.

„*Ačkoliv rozumím tomu, proč ČSÚ k uvedenému opatření přistoupil, tak mé poznatky poukazují na to, že předmětné opatření nepříznivě dopadá na osoby, které z objektivních důvodů nejsou schopny sčítací formuláře vyplnit*,“ poukazuje ombudsman a dodává, že za nevyplnění formuláře nebo za jeho nepřesné či neúplné vyplnění hrozí pokuta až do výše 10 tisíc Kč bez ohledu na to, že jim sčítací komisaři nemohli poskytnout zákonem předpokládanou pomoc.
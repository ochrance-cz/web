---
title: "Milionový doplatek důchodu"
oldUrl: "src/www.ochrance.cz/aktualne/tiskove-zpravy-2014/milionovy-doplatek-duchodu"
date: 2014-05-29
perex: "<p>Mimořádně vysoké částky zpětně doplaceného důchodu se díky veřejnému ochránci práv dočkala stěžovatelka původem z bývalého státu Sovětského svazu, trvale žijící v České republice. </p>"
---

<!-- imported from the old website -->

<p>Nárok na důchod stěžovatelce vznikl v roce 2006. Požádala o něj, ale Česká správa sociálního zabezpečení její žádost zamítla s tím, že nezískala potřebnou dobu pojištění, a žádný důchod jí nepřiznala. Jak zjistil veřejný ochránce práv, na něhož se seniorka obrátila, Česká správa sociálního zabezpečení nepostupovala správně. Na žádost o důchod totiž neaplikovala mezinárodní dohodu mezi ČSR a SSSR o sociálním zabezpečení, která se na tento případ vztahovala a podle které měly být zohledněny i doby pojištění získané v původní vlasti.</p><p>Česká správa sociálního zabezpečení své pochybení uznala a napravila. Stěžovatelce přiznala důchod od roku 2006 a zpětně jí ho i doplatila. Milionový doplatek je v historii veřejného ochránce práv rekordní. V případě důchodů lidí, kteří část života pracovali v některé z postsovětských zemí, se ale občas zpětného doplacení důchodu v řádech několika set tisíc korun podaří dosáhnout. Bohužel tomu předchází i mnoho let čekání a života s nepatrným nebo vůbec žádným důchodem. </p>

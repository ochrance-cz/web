---
title: Kvalita péče o děti v zařízeních ústavní výchovy stojí často na
  individuálním přístupu personálu i vedení. Systematické návštěvy domovů a
  ústavů znovu ukázaly, že dětem stejně jako ředitelům zařízení by pomohly
  zákony, o které by se mohli opřít
date: 2022-05-25T07:43:18.761Z
vystupy:
  - tz
perex: >
  <p>Souhrnná zpráva ze zařízení pro děti, o které se z nejrůznějších důvodů
  nemůže postarat biologická či náhradní rodina přináší přehled poznatků ze
  systematických návštěv dvanácti dětských domovů a výchovných ústavů. Na ty v
  rámci agendy prevence špatného zacházení s lidmi omezenými na svobodě
  vyjížděli v letech 2019 - 2021 právníci Kanceláře ombudsmana spolu s odborníky
  na dětskou problematiku. Zástupkyně ombudsmana Monika Šimůnková, která má tuto
  agendu v gesci, pak formulovala doporučení jak pro Ministerstvo školství tak
  samotná zařízení.</p>
attachments:
  - title: Souhrnná zpráva z návštěv zařízení pro výkon ústavní výchovy
    file: https://eso.ochrance.cz/Nalezene/Edit/10388
  - title: Shrnutí a doporučení
    file: https://www.ochrance.cz/aktualne/kvalita_pece_o_deti_v_zarizenich_ustavni_vychovy_stoji_casto_na_individualnim_pristupu_personalu_i_vedeni-_systematicke_navstevy_domovu_a_ustavu_znovu_ukazaly_ze_detem_stejne_jako_reditelum_zarizeni_by_pomohly_zakony_o_ktere_by_se_mohli_oprit/ustavni_vychova_-_shrnuti_a_doporuceni.pdf
---
<p><em>&bdquo;V současné době u nás v&nbsp;dětských domovech či výchovných ústavech žije na 6.500 dětí, což je stále velmi mnoho. Přestože bych je ráda viděla vyrůstat mimo ústavy, nejlépe v&nbsp;rodinném prostředí, akceptuji, že ústavní výchova má v současném&nbsp;systému péče o děti svou úlohu, a oceňuji práci všech, kteří se na starosti o děti v zařízeních podílejí. Věřím, že systematickými návštěvami a sledováním chodu těchto zařízení pomáháme, aby ústavy mohly vytvořit dětem co nejlepší podmínky. Ty jsou nezbytné pro to, aby mělo co největší množství dětí šanci žít plnohodnotný dospělý život,&ldquo;</em> předeslala zástupkyně ombudsmana Monika Šimůnková.</p>

<p>Aktuální právní úprava podle ní dostatečně nezohledňuje individuální potřeby dětí. Zákon o ústavní výchově totiž platí s&nbsp;drobnými úpravami už 20 let. Podle Šimůnkové chybí rozumná koncepce, která by potřeby dětí více rozlišovala a pracovala s nimi. Důsledkem pak například je, že se děti v zařízeních někdy musí přizpůsobovat i přísnějšímu režimu, než by byl pro ně vhodný.</p>

<p>Systematické návštěvy navíc ukázaly, že ředitelé i personál zařízení by uvítali úpravu předpisů, aby tak lépe odpovídaly současné situaci. Na rozdíl od neformální výchovy v rodinách totiž mohou dělat pouze to, k&nbsp;čemu je zákon výslovně zmocňuje. Někdy se pak ve svých rozhodnutích, byť učiněných ve prospěch dítěte, dostávají na hranu zákona. Jednoduchým příkladem mohou být obyčejné vycházky. Zákon o ústavní výchově přiznává dětem řadu práv. Zasáhnout do nich umožňuje, pokud dítě poruší své povinnosti. Už ale není možné totéž udělat, pokud je to v&nbsp;zájmu samotného dítěte, například kvůli ochraně jeho zdraví a bezpečí. Děti starší sedmi let mají právo na samostatné vycházky mimo zařízení. Zákon však neuvádí, jak se má s vycházkami&nbsp;pracovat u dětí, které s&nbsp;ohledem na svou nevyzrálost nebo jinou psychickou či fyzickou zranitelnost nejsou schopné bezpečného samostatného pohybu mimo zařízení. Pokud vedení domova takovému dítěti samostatné vycházky neumožní, v&nbsp;současné době tím porušuje zákon.</p>

<p><em>&bdquo;Dále chybí jasně stanovená kritéria poskytování služeb i zákonné standardy kvality péče. Veřejný ochránce práv například už od roku 2011 upozorňuje, že zákon neobsahuje definici takzvané výchovně léčebné péče. Zařízení, která ji poskytují, se nyní třeba potýkají s nemožností zaměstnat zdravotnický personál,&ldquo; </em>vypočítává další nedostatky současné legislativy Šimůnková. Ministerstvu školství například doporučila, aby definovalo cílovou skupinu výchovně léčebné péče nikoli pomocí zdravotní diagnózy dětí, ale prostřednictvím individuálních potřeb každého konkrétního dítěte.</p>

<p>Doporučení pro zařízení pak směřují ke dvěma hlavním oblastem: <strong>Odstraňování prvků ústavnosti </strong>je totiž zásadním krokem v rámci <strong>přípravy dětí na samostatný život po opuštění zařízení</strong>. <em>&bdquo;Nechtěným důsledkem nutnosti zvládnout péči o více dětí na jednom místě, je často přílišné organizování všech činností od denního režimu, přes jídlo po volný čas. Život v&nbsp;zařízení by ale měl být v&nbsp;co nejvyšší míře uzpůsobený potřebám dětí. Neměl by se tedy primárně řídit provozními či organizačními potřebami zařízení,&ldquo;</em> vysvětluje Štěpán Jílka, který má v&nbsp;Kanceláři veřejného ochránce práv na starost oblast dětských zařízení. Děti v zařízeních by podle něj měly mít nejen šanci trávit volný čas podle svého, ale především dostat příležitost učit se povinnostem &ndash; od přípravy jídla či nákupů po hospodaření s&nbsp;penězi nebo přípravu na budoucí povolání.</p>

<p>Součástí souhrnné zprávy je také analýza 241 soudních rozhodnutí o nařízení ústavní výchovy získaných během návštěv&nbsp;devíti zařízení. Soudy ve velké většině případů uváděly vícero důvodů, proč dítěti ústavní výchovu nařizují. Nejčastěji zmiňovaly poruchy chování dítěte a problémy ve škole. U rozsudků nařizujících ústavní výchovu do běžného dětského domova, tedy nikoli do zařízení pro děti s&nbsp;poruchami chování, ovšem byly nejčastější důvody sociální, jako je například špatná bytová či finanční situace rodiny.</p>

<p>Analýza také ukázala, že v&nbsp;naprosté většině případů (88,4 % rozhodnutí) soudy před uložením ústavní výchovy využily mírnější opatření jako je dohled nad dítětem, pobyt ve středisku výchovné péče nebo v&nbsp;zařízení pro děti vyžadující okamžitou pomoc. Řízení o ústavní výchově trvalo nejčastěji jeden až tři měsíce.</p>

<p>Souhrnnou zprávu nyní dostanou všechna zařízení ústavní a ochranné výchovy i další instituce, aby jejich představitelé mohli uplatnit poznatky a doporučení ve své praxi. Ministerstvo školství pak zástupkyně ombudsmana vyzve, aby její doporučení využilo při práci na systémových změnách&nbsp;péče o ohrožené děti.</p>

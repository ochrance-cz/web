---
title: Víme, že se povodně budou opakovat, prevenci však zanedbáváme
vystupy:
  - tz
oldUrl: /aktualne/tiskove-zpravy-2014/vime-ze-se-povodne-budou-opakovat-prevenci-vsak-zanedbavame/
date: 2014-01-15
perex: <p>Vyhlašování záplavových zón a jejich aktivních zón, společně se
  zodpovědným územním plánováním, významně přispívá ke snižování rizika a škod
  při povodních. Jako preventivní opatření je nezastupitelné. Ani opakující se
  povodně minulých let a miliardové škody však nevedly k jeho důslednému
  využívání.</p>
---
<p>Povodně způsobují v&nbsp;České republice jedno z&nbsp;největších ohrožení majetku, vedou ke&nbsp;ztrátám na&nbsp;životech, k&nbsp;devastaci kulturní krajiny i&nbsp;ekologickým škodám. Opakují se, nelze jim zcela zabránit a&nbsp;každá povodeň má navíc jiný charakter. Základem účinné protipovodňové ochrany je proto prevence začínající už na&nbsp;úrovni územního plánování.</p>
<p>Od roku&nbsp;2012 se veřejný ochránce práv soustavně zabýval otázkou stanovování záplavových území a&nbsp;praxí úřadů v&nbsp;oblasti ochrany před povodněmi. Vyhlašování záplavových území včetně stanovení jejich aktivních zón je totiž, společně se zodpovědným územním plánováním, nezastupitelné a&nbsp;výrazně přispívá ke&nbsp;snižování rizika a&nbsp;škod. Šetření zahrnulo všechny krajské úřady, Magistrát hlavního města Prahy, Ministerstvo životního prostředí a&nbsp;Ministerstvo zemědělství. Z&nbsp;jeho závěrů však vyplývá, že&nbsp;ani opakující se povodně v&nbsp;minulých letech a&nbsp;miliardové škody nevedly k&nbsp;tomu, aby bylo preventivní opatření spočívající ve&nbsp;stanovení záplavového území důsledně realizováno.</p>
<p>
<i>„Je až&nbsp;s&nbsp;podivem, že&nbsp;i&nbsp;po&nbsp;rozsáhlých záplavách posledních let přetrvávají nedostatky v&nbsp;protipovodňové ochraně. Soukromé zájmy mnohdy převládají nad veřejnými, jak potvrzují případy vydávaných stavebních povolení pro stavby v&nbsp;záplavových územích. Stát zjevně nedokáže důrazně prosadit svůj zájem na&nbsp;ochraně velkých skupin obyvatel, a&nbsp;to zejména ve&nbsp;chvíli, kdy se rozhodování týká konkrétních staveb. Úřady si pak mnohdy samy podrážejí nohy svou nedůsledností při vyhlašování záplavových území. Všichni přitom víme, že&nbsp;povodně zase přijdou, že&nbsp;je to jen otázka času, ale prevenci stále podceňujeme,“</i> konstatuje zástupce ombudsmana Stanislav Křeček.</p>
<p>Na některých významných vodních tocích dosud nejsou záplavová území vůbec vyhlášena (např.&nbsp;v&nbsp;Olomouckém kraji jde o&nbsp;11&nbsp;vodních toků, v&nbsp;Jihomoravském o&nbsp;6&nbsp;toků, v&nbsp;Kraji Vysočina o&nbsp;4&nbsp;toky atd.), jinde sice existují, ale k&nbsp;jejich aktualizaci dochází se zpožděním. Podle Ministerstva životního prostředí navíc mají příslušné vodoprávní úřady možnost uložit správci vodního toku, aby zpracoval a&nbsp;předložil návrh záplavového území a&nbsp;jeho aktivní zóny, pouze tehdy, jestliže je to zahrnuto v&nbsp;plánu dílčího povodí, který se aktualizuje jednou za&nbsp;šest let. Pokud v&nbsp;plánu tato možnost zahrnuta není, musí vodoprávní úřad vyčkat aktualizace plánu (tedy např.&nbsp;dalších šest let), aby mohl v&nbsp;následujícím období správci tuto povinnost uložit. Zástupce ombudsmana je přesvědčen, že&nbsp;tento postup, s&nbsp;ohledem na&nbsp;šestiletý interval aktualizace plánu dílčího povodí, zcela popírá smysl vyhlašování záplavových území a&nbsp;jejich aktivních zón, jako nástroje k&nbsp;předcházení budoucím škodám na&nbsp;zdraví, životech, majetku osob a&nbsp;životním prostředí.</p>
<p>V&nbsp;souvislosti se zjištěními v&nbsp;oblasti ochrany před povodněmi upozorňuje zástupce ombudsmana dále především na&nbsp;tyto problémy:</p>
<ul>
<li>Rozpory v&nbsp;plánech oblastí povodí v&nbsp;rámci jednoho kraje</li>
<li>Umisťování staveb do&nbsp;záplavových území</li>
<li>Chybějící vymezení aktivních zón záplavových území</li></ul>
<h2>Rozpory v&nbsp;plánech negují protipovodňovou ochranu a&nbsp;zvyšují právní nejistotu</h2>
<p>Úřady se shodují v&nbsp;tom, že&nbsp;je třeba podporovat akumulační funkci krajiny a&nbsp;kontrolovat rozliv velkých vod tím, že&nbsp;se nebudou povolovat stavby v&nbsp;záplavových územích, kde zatím žádné objekty nestojí. V&nbsp;praxi se však v&nbsp;rámci jednoho kraje objevují nesrovnalosti a&nbsp;neodůvodněné rozpory v&nbsp;plánech oblastí povodí, pokud jde o&nbsp;přístup úřadů k&nbsp;umisťování a&nbsp;provádění staveb v&nbsp;záplavových územích. Příkladem může být plán Povodí Moravy a&nbsp;plán Povodí Odry pro Olomoucký kraj, kde se v&nbsp;plánu Povodí Moravy ukládá vodoprávnímu úřadu, aby v&nbsp;aktivní zóně usiloval o&nbsp;odstranění všech stávajících objektů (umožnil by se tak rozliv vody). Naopak u&nbsp;Povodí Odry v&nbsp;Olomouckém kraji mají být všechny stávající objekty z&nbsp;aktivní zóny záplavového území vyjmuty, tj. bude na&nbsp;ně pohlíženo jako na&nbsp;objekty, které se v&nbsp;aktivní zóně nenacházejí a&nbsp;jejichž vlastníci a&nbsp;uživatelé tak nemusí respektovat přísná omezení, což ovšem zcela popírá princip protipovodňové ochrany. Každý objekt v&nbsp;záplavovém území je totiž překážkou, která mění odtokové poměry v&nbsp;daném místě.</p>
<p>
<i>„Pokud jsou rozdíly v&nbsp;plánech povodí, je rozdílné i&nbsp;rozhodování úřadů v&nbsp;obdobných věcech, což vede k&nbsp;právní nejistotě občanů a&nbsp;může to vyvolávat dojem svévole ze&nbsp;strany státních orgánů,“</i> upozorňuje zástupce ombudsmana.</p>
<p>Krajské úřady si nedostatky v&nbsp;plánech povodí uvědomují a&nbsp;s&nbsp;výjimkou Jihočeského kraje už začaly s&nbsp;jejich odstraňováním.</p>
<h2>Vyjímání staveb ze&nbsp;záplavového území</h2>
<p>Vlastnit nemovitost ve&nbsp;vymezeném záplavovém území s&nbsp;sebou přináší určitá omezení spočívající mimo jiné v&nbsp;tom, že&nbsp;některé činnosti podléhají souhlasu vodoprávního úřadu. Pokud se však nemovitost nachází přímo v&nbsp;aktivní zóně záplavového území, musí se vlastník podřídit přísným omezením a&nbsp;podmínkám vyplývajícím ze&nbsp;zákona. Na&nbsp;takových pozemcích nesmí docházet k&nbsp;nové výstavbě (s&nbsp;výjimkou např.&nbsp;staveb souvisejících s&nbsp;protipovodňovou ochranou či&nbsp;staveb technické a&nbsp;dopravní infrastruktury), nemovitosti nesmí být oploceny, a&nbsp;to ani živým plotem. Vlastníci nemovitostí zde nesmí skladovat žádný odplavitelný materiál, provádět terénní úpravy zhoršující odtok povrchových vod, nesmí zde být umisťovány žádné překážky apod. Je možné provádět údržbu staveb a&nbsp;stavební úpravy, ale pouze takové, které nebudou mít vliv na&nbsp;odtokové poměry.</p>
<p>V&nbsp;praxi však běžně dochází k&nbsp;případům, kdy z&nbsp;iniciativy vlastníka či&nbsp;investora dojde k&nbsp;vyjmutí určitých pozemků a&nbsp;budov z&nbsp;aktivní zóny záplavového území, aby se nemusel podřizovat přísným omezením. Mnohdy si vlastníci sami nechají „přepočítat“ záplavové území a&nbsp;jeho aktivní zónu pro konkrétní úsek vodního toku.</p>
<p>Z&nbsp;hlediska možnosti povodně však musí být území posuzováno kontinuálně podél vodního toku, nikoli pouze z&nbsp;lokálního hlediska. Není tedy vhodné vymezovat záplavové území jen na&nbsp;krátkém úseku vodního toku.</p>
<p>Ministerstvo životního prostředí sice s&nbsp;tímto názorem souhlasí, ale dosud nevydalo metodický pokyn, který by závazně upravoval postup vodoprávních úřadů v&nbsp;těchto případech.</p>
<p>
<i>„Není možné upozaďovat veřejný zájem ochrany před povodněmi, s&nbsp;nímž je institut záplavového území a&nbsp;jeho aktivní zóny neodmyslitelně spojen, a&nbsp;upřednostňovat parciální zájmy. V&nbsp;tomto smyslu by mělo ministerstvo jednoznačně instruovat podřízené vodoprávní úřady,“</i> míní zástupce ombudsmana Stanislav Křeček.</p>
<p>Metodické vedení ministerstva chybí úřadům i&nbsp;v&nbsp;situacích, kdy je teprve vyhlašováno záplavové území a&nbsp;současně ve&nbsp;stejné lokalitě probíhá územní či&nbsp;stavební řízení. Úřady v&nbsp;takové chvíli nemají jasný pokyn ze&nbsp;strany ústředního orgánu (MŽP), zda mohou či&nbsp;nemohou ve&nbsp;stavebním a&nbsp;územním řízení vycházet z&nbsp;návrhu záplavového území a&nbsp;jeho aktivní zóny, který správce vodního toku teprve předložil krajskému úřadu k&nbsp;vyhlášení.</p>
<h2>Neúplně vyhlášená záplavová území</h2>
<p>Řada záplavových území je vyhlášena bez toho, aby byly vymezeny aktivní zóny, jak vyžaduje zákon. Aktivní zóny záplavových území přitom pokrývají zejména zastavěné a&nbsp;zastavitelné oblasti a&nbsp;podle potřeby další území s&nbsp;vysokým rizikem zaplavení, u&nbsp;nichž se počítá s&nbsp;tím, že&nbsp;v&nbsp;době přirozené povodně budou zaplavena jako první. Nesmí v&nbsp;nich proto docházet k&nbsp;výstavbě (s&nbsp;výjimkou např.&nbsp;staveb souvisejících s&nbsp;ochranou před povodněmi) a&nbsp;k&nbsp;dalším činnostem, které by negativně ovlivňovaly průběh povodní. V&nbsp;rámci šetření vyplynulo, že&nbsp;takto neúplně vyhlášená záplavová území tvořila např.&nbsp;v&nbsp;Moravskoslezském kraji 45&nbsp;% kilometráže významných vodních toků, v&nbsp;Olomouckém kraji 60&nbsp;%.</p>
<p>Úřady, které budou muset uvést vyhlášená záplavová území do&nbsp;souladu se zákonem, tj. vymezit i&nbsp;aktivní zóny záplavového území, se mohou dostávat do&nbsp;situace, kdy ve&nbsp;starším mapovém podkladu záplavového území nejsou zachyceny stavby, na&nbsp;něž bylo vydáno územní rozhodnutí dříve, než došlo k&nbsp;vymezení aktivní zóny záplavového území. Vzhledem k&nbsp;omezením, které vlastnictví nemovitosti v&nbsp;aktivní zóně přináší, se musí úřady vypořádat s&nbsp;požadavky vlastníků na&nbsp;vyjmutí jejich majetku z&nbsp;aktivní zóny. Zástupce ombudsmana v&nbsp;této souvislosti upozorňuje, že&nbsp;je nepřípustné, aby úřady udělovaly plošné výjimky a&nbsp;stavby, které vznikly před vymezením aktivní zóny, z&nbsp;ní vyjmuly. Ministerstvo životního prostředí by mělo v&nbsp;rámci vrchního vodoprávního dozoru sledovat takové rozhodování a&nbsp;zajistit nápravu.</p>
<p>
<i>„Ve výkonu veřejné správy v&nbsp;oblasti ochrany před povodněmi postrádám koncový prvek spočívající v&nbsp;efektivní kontrole či&nbsp;dozoru nad činností veřejné správy. Ministerstvo životního prostředí by se nemělo omezovat na&nbsp;pouhou evidenci vyhlášených záplavových území a&nbsp;jejich aktivních zón, ale mělo by získaná data rovněž vyhodnocovat a&nbsp;s&nbsp;ohledem na&nbsp;veřejný zájem zajišťovat nápravu nedostatků,“</i> uzavírá zástupce ombudsmana.</p>
<p>
<img src="/uploads-import/uploads/RTEmagicC_povodnova-mapa-web.jpg.jpg" alt="" width="628" height="443"></p>
<p>
<i>Převzato z&nbsp;Povodňového informačního systému MŽP na&nbsp;</i>
<a href="http://www.povis.cz">
<i>www.povis.cz</i></a>&nbsp;</p>
<p>&nbsp;</p>
<p>
<a href="https://eso.ochrance.cz/Nalezene/Edit/2668">Zpráva o šetření</a></p>
<p>Příloha k&nbsp;průběžné zprávě o&nbsp;šetření – 
<a href="/uploads-importSTANOVISKA/Zivotni_prostredi/Voda/1524-2012-MPO-ZZ-priloha.pdf">
<img src="https://test.ochrance.cz/typo3/ext/od_linkdesc/icons/pdf.gif" alt=""> Příklad nesprávné praxe</a>&nbsp;(271.6&nbsp;kB,&nbsp;Adobe Acrobat dokument)</p>
<p>
<a href="https://eso.ochrance.cz/Nalezene/Edit/1890">
<img src="https://test.ochrance.cz/typo3/ext/od_linkdesc/icons/pdf.gif" alt=""> Závěrečné stanovisko&nbsp;</a></p>
<p>Přílohy k&nbsp;závěrečnému stanovisku:</p>
<ul>
<li>
<a href="/uploads-importSTANOVISKA/Zivotni_prostredi/Voda/1524-2012-MPO-priloha_1.pdf">
<img src="https://test.ochrance.cz/typo3/ext/od_linkdesc/icons/pdf.gif" alt=""> Příloha č. 1 – Současný stav a vyhlašování záplavových území podle vyjádření krajských úřadů, MHMP, MZem a MŽP</a>&nbsp;(382.3&nbsp;kB,&nbsp;Adobe Acrobat dokument)</li>
<li>
<a href="/uploads-importSTANOVISKA/Zivotni_prostredi/Voda/1524-2012-MPO-priloha_2.pdf">
<img src="https://test.ochrance.cz/typo3/ext/od_linkdesc/icons/pdf.gif" alt=""> Příloha č. 2 – Výňatek ze závazných částí plánů oblasti povodí Dyje pro Kraj Vysočina, Horní Vltavy, Dolní Vltavy a Horního a středního Labe pro Kraj Vysočina</a>&nbsp;(213&nbsp;kB,&nbsp;Adobe Acrobat dokument)</li>
<li>
<a href="/uploads-importSTANOVISKA/Zivotni_prostredi/Voda/1524-2012-MPO-priloha_3.pdf">
<img src="https://test.ochrance.cz/typo3/ext/od_linkdesc/icons/pdf.gif" alt=""> Příloha č. 3 – Výňatek ze závazných částí plánů oblasti povodí Dyje a Moravy pro Pardubický kraj a oblasti Horního a středního Labe</a>&nbsp;(209.5&nbsp;kB,&nbsp;Adobe Acrobat dokument).</li></ul>
<p>&nbsp;</p>

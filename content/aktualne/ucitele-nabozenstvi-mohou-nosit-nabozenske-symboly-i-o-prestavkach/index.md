---
title: "Učitelé náboženství mohou nosit náboženské symboly i o přestávkách"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2014/ucitele-nabozenstvi-mohou-nosit-nabozenske-symboly-i-o-prestavkach/"
date: 2014-07-02
perex: "<p>Belgická Státní rada rozhodovala o sporu mezi dvěma učitelkami islámu, které si odmítly mimo vyučování sundávat šátky, a školou, která s nimi neobnovila pracovní smlouvu. Požadavek, aby „o přestávce“ učitelé náboženství nenosili náboženské symboly, označila za protiústavní, nicméně výkon napadených rozhodnutí pozastavit odmítla.    </p>"
---

<!-- imported from the old website -->

<p class="align-blok">Dvě ženy vyučovaly na dvou vlámských veřejných školách islám již ve školním roce 2012/2013. Smlouva na dobu určitou jim s koncem školního roku skončila a obě muslimky očekávaly, že bude bez problémů se začátkem dalšího školního roku obnovena. K jejich překvapení se tak ovšem nestalo, přičemž rozhodnutí neobnovit jejich pracovní smlouvy zaměstnavatelé odůvodnili nutností chránit náboženskou neutralitu veřejného vzdělávání zakotvenou v čl. 24 belgické Ústavy.</p><p class="align-blok">Oba spory se dostaly až před Státní radu. Ta hned v první řadě připomněla, že požadavek vyučovat na veřejných školách islám, stejně jako i jiná státem uznaná náboženství, také vyplývá z Ústavy. Státní rada poté dospěla k závěru, že nošení náboženských symbolů i mimo vyučování je úzce spjato s rolí, jíž má učitel náboženství a kterou je podporování tolerance vůči osobám jiného náboženského vyznání. Právě propuštění muslimek proto, že nosí šátky, by bylo v naprostém rozporu s náboženskou neutralitou vzdělávání, neboť by tímto byla znemožněna výuka islámu a připuštěna výuka pouze ostatních státem uznaných náboženství.</p><p class="align-blok">Státní rada nicméně ani jedné z učitelek příliš nepomohla. Neshledala totiž, že by neobnovením smlouvy na dobu určitou byly vystaveny předsudkům, které by jim znemožňovaly získání zaměstnání v jiných školách. Obě žádosti o odložení výkonu rozhodnutí neobnovit pracovní smlouvy tedy odmítla.</p><p class="align-blok">Odkaz na anglický článek naleznete <a title="Otevření do nového okna" href="http://www.non-discrimination.net/content/media/BE-94-Council_State_Headscarf_March_2014.pdf" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />.</p>

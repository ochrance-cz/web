---
title: "Ochránkyně pomohla ke zpětnému doplacení pěstounských dávek"
tags:
  - Tisková zpráva
oldUrl: "/aktualne/tiskove-zpravy-2015/ochrankyne-pomohla-ke-zpetnemu-doplaceni-pestounskych-davek"
date: 2015-06-09
perex: "<p>Rady veřejné ochránkyně práv opět vedly k napravení nespravedlnosti. Tentokrát se pomoci dočkala babička, která si vzala vnučku do pěstounské péče. </p>"
---

<!-- imported from the old website -->

<p>Úřad práce jí přiznal pěstounské dávky k datu, kdy soudní rozhodnutí o svěření dítěte do pěstounské péče nabylo právní moci. Ministerstvo pak v odvolacím řízení rozhodnutí úřadu práce potvrdilo. Babička se ale domnívala, že měla příspěvek na úhradu potřeb dítěte a odměnu pěstouna dostat ode dne, který soud určil jako datum, od kdy se o vnučku jako pěstounka stará. Rozdíl byl pět měsíců, po které podle soudního rozhodnutí byla pěstounkou, ale pěstounské dávky nedostala. </p><p>Veřejná ochránkyně práv stěžovatelce poradila zkusit podat ministryni práce a sociálních věcí podnět k přezkumnému řízení. Je to mimořádný opravný prostředek a na zahájení tohoto řízení není právní nárok. Ochránkyně se však přesto domnívala, že by babička mohla uspět. Doporučila jí i argumenty, které by na podporu svého nároku mohla uvést, především fakt, že datum vzniku pěstounské péče pravomocně stanovil soud. Pokud má být zachován princip právní jistoty, musí úřady respektovat rozsudek soudu s jasně stanoveným datem, od kdy je stěžovatelka pěstounkou a od kdy jí tedy náleží i odměna pěstouna a dítěti příspěvek na úhradu potřeb.</p><p>Ministryně práce právní argumentaci uznala, zahájila přezkumné řízení a zrušila nepříznivé rozhodnutí úřadu práce. Ten následně poskytl babičce zpětně pěstounské dávky od data, které určil soud jako vznik pěstounské péče (cca 50 tisíc Kč).</p>

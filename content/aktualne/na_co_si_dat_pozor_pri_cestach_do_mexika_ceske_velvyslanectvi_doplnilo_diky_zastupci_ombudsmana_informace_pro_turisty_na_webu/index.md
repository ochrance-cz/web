---
title: Na co si dát pozor při cestách do Mexika? České velvyslanectví doplnilo
  díky zástupci ombudsmana informace pro turisty na webu
date: 2023-05-04T07:07:23.190Z
vystupy:
  - tz
perex: >
  <p>Místo dovolené deportace. Podobný scénář zažili v&nbsp;poslední době po
  příjezdu do Mexika i někteří čeští cestovatelé. Na základě stížnosti jedné
  z&nbsp;deportovaných turistek zjišťoval zástupce ombudsmana Vít Alexander
  Schorm, jak v&nbsp;takových případech postupuje české velvyslanectví
  v&nbsp;Mexiku. To podle závěrů šetření nepochybilo. Zástupce ombudsmana
  velvyslanectví přesto doporučil, aby doplnilo informace na svých webových
  stránkách.</p>
---
<p><em>&bdquo;Nikdo z&nbsp;mexických úředníků s&nbsp;námi nemluvil. Zabouchli dveře a nic se nedělo. Nemohly jsme ani nikoho kontaktovat,&ldquo; </em>tak vzpomíná na lednové zadržení v&nbsp;Cancúnu turistka z&nbsp;jižní Moravy. Na exotickou dovolenou vyrazila s&nbsp;kamarádkou. Po čtyřiadvaceti hodinách v&nbsp;mexické cele zamířily obě zpátky do Evropy. České velvyslanectví se o nich dozvědělo zprostředkovaně díky dalšímu zadrženému&nbsp;turistovi, kterému se podařilo vzít si s&nbsp;sebou do cely mobil.</p>

<p>Že nejde o ojedinělý případ, potvrdila zástupci ombudsmana vedoucí konzulárního úseku Velvyslanectví České republiky v&nbsp;Mexiku. Popsala, že Mexiko v&nbsp;posledních měsících vyžaduje po&nbsp;cizincích, aby během vstupní kontroly na&nbsp;letišti předložili řadu dokumentů ve&nbsp;španělštině. Jde například o zpáteční letenku, doklad o&nbsp;ubytování nebo doklad o&nbsp;dopravě po&nbsp;Mexiku. Pokud je přijíždějící turista nemá, hrozí riziko, že jej imigrační úředníci do země nevpustí.</p>

<p><em>&bdquo;Každý stát má výsostné právo rozhodnout o&nbsp;tom, koho vpustí či nevpustí na&nbsp;své území. Velvyslanectví tedy nemůže přikazovat místním úřadům, jak mají jednat, ani vynutit nebo urychlit propuštění zadržených,&ldquo;</em> vysvětlil zástupce ombudsmana Vít Alexander Schorm. Problematické podle něj je, že mexická strana naše velvyslanectví o zadržení Čechů neinformuje ani neodpovídá na jeho&nbsp;telefonáty a&nbsp;dotazy.</p>

<p>Velvyslanectví podle zástupce ombudsmana nepochybilo: <em>&bdquo;Snaží se diplomatickou cestou zlepšit podmínky v&nbsp;detenčních zařízeních, komunikuje s&nbsp;aerolinkami a&nbsp;také objasňuje celou situaci zadrženým turistům nebo jejich rodinným příslušníkům. To udělalo i&nbsp;v&nbsp;případě stěžovatelky,&ldquo;</em> dodal Schorm s&nbsp;tím, že podle mezinárodního práva mají aerolinky povinnost zajistit zadrženým zpáteční let a také občerstvení.</p>

<p>Na základě doporučení zástupce ombudsmana doplnilo velvyslanectví <a href="https://www.mzv.cz/mexico/cz/viza_a_konzularni_informace/cestovani_do_mexika/jak_se_vyhnout_nevpusteni_do_mexika.html">informace na svých webových stránkách</a>. Turisté tam nyní najdou nejen přehled všech potřebných dokumentů, ale také rady pro případ, že je do Mexika nepustí. Přečíst si mohou také informace o pravomocích českého velvyslanectví v&nbsp;těchto případech a zjistí i to, kde si mohou stěžovat na postup mexických úřadů.</p>

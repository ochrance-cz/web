---
title: "Případ pro ombudsmana: Být spolu"
tags:
  - TV seriál
oldUrl: "/dalsi-aktivity/tv-serial/pripad-pro-ombudsmana-i/pripad-pro-ombudsmana-byt-spolu/"
date: 2010-02-19
perex: "<p></p><p>Asi málokdo z nás si dokáže představit, že by byl odloučen od rodiny několik let. Tento případ řešil sloučení rodiny azylanta a podnět směřoval proti Zastupitelství úřadu České republiky v Islámábádu a MZV ČR.</p>"
---

<!-- imported from the old website -->

<h1>Být spolu</h1><p><b>Spis.značka VOP 5267/2002</b></p><p>Mohammad, státní příslušník Pákistánské islámské republiky, který ze své země uprchl z důvodu omezení náboženské svobody a diskriminace a v ČR získal azyl, žádal dlouho a neúspěšně české velvyslanectví v Pákistánu o vydání víz k pobytu na území ČR pro svou ženu a dvě děti. I přes vstřícný přístup Odboru azylové a migrační politiky MVČR se mu to nedařilo. Proto požádal o pomoc veřejného ochránce práv o zjednání nápravy ve věci postupu příslušných orgánů státní správy. Dnes je rodina pohromadě.</p><p>I když tento případ sloučení rodiny azylanta není typickým případem, s nimiž se veřejný ochránce práv v rámci své činnosti v oblasti uprchlické a cizinecké setkává, na druhou stranu se však jedná o případ typicky ombudsmanský v tom smyslu, že zjištěnou úřední svévoli nebylo možné řešit soudní či jinou cestou.</p><p>V roce 2000 byl panu M. B. Ch. udělen azyl na území České republiky a od té doby jmenovaný usiloval o to, aby za ním mohla z Pákistánu přijet jeho manželka se dvěma nezletilými dětmi. Je-li totiž v zemi původu pronásledován, resp. má-li odůvodněný strach z pronásledování v zemi původu jeden člen rodiny, je touto skutečností bezpochyby dotčena celá rodina a má právo na ochranu jako celek. Faktická realizace sloučení rodiny se však v daném případě opakovaně nedařila, a proto se pan Ch. po více než dvou letech bezúspěšného snažení obrátil na veřejného ochránce práv.</p><p>Po provedeném šetření ochránce konstatoval, že právo na sjednocení rodiny je esenciálním právem každého uprchlíka a k tomu, že v případě pana Ch. nebylo toto právo dosud naplněno, dochází především v důsledku zcela neopodstatněného postupu Zastupitelského úřadu České republiky v Islámábádu, který manželce jmenovaného a jeho dětem udělit příslušné vízum bezdůvodně odmítá.</p><p>V reakci na toto zjištění pak Ministerstvo zahraničních věcí, které odpovídá za výkon vízové agendy na zastupitelských úřadech, učinilo taková opatření k nápravě, která vedla k udělení vstupních víz rodinným příslušníkům pana Ch. a k následnému sloučení celé rodiny na území České republiky. Ministerstvo zahraničních věcí současně přijalo personální opatření vůči odpovědným zaměstnancům dotčeného zastupitelského úřadu a změnilo stávající interní předpisy upravující pravidla pro udělování víz tak, aby předešlo opakovaní daného případu.</p>

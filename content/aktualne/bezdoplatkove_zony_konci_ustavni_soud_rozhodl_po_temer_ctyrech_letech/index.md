---
title: Bezdoplatkové zóny končí, Ústavní soud rozhodl po téměř čtyřech letech
date: 2021-08-31T13:01:43.309Z
vystupy:
  - tz
perex: "Ústavní soud dnes vyhověl návrhu skupiny senátorů na zrušení části
  zákona o pomoci v hmotné nouzi, která umožňovala obcím vyhlásit oblasti se
  zvýšeným výskytem sociálně nežádoucích jevů. Nově přistěhovaní obyvatelé tam
  nemohli získat doplatek na bydlení - tedy dávku určenou lidem v tíživé
  sociální situaci. K návrhu senátorů se v roce 2018 připojila už předchozí
  ombudsmanka a jako vedlejší účastnice řízení po Ústavním soudu také požadovala
  zrušení zmíněné části zákona. Ta podle ní zasahovala do práva lidí na pomoc v
  hmotné nouzi, a proto byla v rozporu s Listinou základních práv a svobod. "
---
<p><em>&bdquo;Dnešní nález Ústavního soudu přichází po několika letech nejistoty. Vidím ho jako opožděnou spravedlnost, nejen pro ty, na které právě zrušená část zákona nepříznivě dopadla, ale i pro obce.&nbsp; Ty musely dlouho čekat na jasné rozhodnutí. Řešení samotné podstaty problému, tedy existence vyloučených lokalit v&nbsp;obcích, přitom stát i samosprávu teprve čeká,&ldquo;</em> komentuje rozhodnutí Ústavního soudu ombudsman Stanislav Křeček.</p>

<p>Problém teď už zrušené části zákona byl podle ombudsmana v tom, že právní úprava dopadala plošně a bez výjimek na všechny, kdo se do &bdquo;bezdoplatkové zóny&ldquo; nově přistěhují. Mohla navíc bránit i mobilitě v&nbsp;rámci obce - například přestěhování seniorů či rodičů samoživitelů do menšího bytu s&nbsp;nižšími náklady. Pokud by se takový člověk přestěhoval do &bdquo;bezdoplatkové zóny&ldquo;, o doplatek na bydlení by přišel.</p>

<p>Ve&nbsp;<a href="https://www.ochrance.cz/uploads-import/ESO/SZD_5-18-JH-vyjadreni_pro_US_OOP.pdf">vyjádření pro Ústavní soud</a> uvedla někdejší ombudsmanka <a href="https://www.ochrance.cz/uploads-import/ESO/SZD_5-18-JH-vyjadreni_pro_US_OOP_priloha_c._2.pdf">příklad matky tří dětí</a> ve věku od 2 do 15 let. Kromě příspěvku na živobytí a přídavku na dítě pobírala také příspěvek a doplatek na bydlení.&nbsp; Chtěla se přestěhovat do města, kde měla rodinu i domluvenou práci. Protože ale dostupný nájemní byt spadal právě do &bdquo;bezdoplatkové zóny&ldquo;, přišla nejen o budoucí bydlení, ale také o množnost získat práci v&nbsp;obci, kde by jí širší rodina pomohla s&nbsp;hlídáním dětí. Existence &bdquo;bezdoplatkové zóny&ldquo; tak ženě fakticky znemožnila zlepšit si životní situaci, přestože se o to sama aktivně snažila.</p>

<p>Ombudsman už dříve zmínil také obavy z&nbsp;dominového efektu, kdy se po vyhlášení jedné &bdquo;bezdoplatkové zóny&ldquo; přidají s&nbsp;podobným krokem i obce v&nbsp;okolí, aby se i ony vyhnuly přistěhování lidí v hmotné nouzi. To sociální problémy pouze přenáší do dalších oblastí bez toho, že by se je obce potažmo stát snažili vyřešit.</p>

<p>Předchozí ombudsmanka vedla šetření týkající se vyhlášení &bdquo;bezdoplatkových zón&ldquo; v&nbsp;6 městech. Na její popud zrušily krajské úřady jako nezákonná opatření v&nbsp;Kladně a v Úpici. Obě města vyhlásila &bdquo;bezdoplatkové zóny&ldquo; na celém svém území.</p>

<p>Přílohy:</p>

<p><a href="https://eso.ochrance.cz/Nalezene/Edit/6048">Vyjádření VOP pro Ústavní soud</a></p>

<p><a href="https://www.usoud.cz/aktualne/ustavni-soud-zrusil-ustanoveni-zakona-o-pomoci-v-hmotne-nouzi-uprava-tzv-bezdoplatkovych-zon-je-neustavni">Nález ÚS</a></p>

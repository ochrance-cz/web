---
title: "Případ pro ombudsmana: Bilance obyvatel jedné obce"
oldUrl: "src/www.ochrance.cz/aktualne/tiskove-zpravy-2010/pripad-pro-ombudsmana-bilance-obyvatel-jedne-obce"
date: 2010-10-14
perex: "<p></p><p>V pátek 15. 10. vysílá Česká televize na ČT1 v 18:25 sedmý díl cyklu Případ pro ombudsmana (repríze v pondělí 18. 10. ve 12:25 na ČT2). V díle nazvaném Bilance obyvatel jedné obce ochránce pomáhal obci Kuřimská Nová Ves, která vinou špatných údajů o počtu obyvatel přišla o peníze.</p>"
---

<!-- imported from the old website -->

<p><strong>Spis VOP 755/2008</strong></p><p>Na veřejného ochránce práv se obrátila starostka obce Kuřimská Nová Ves, když zjistila, že od roku 2005 do roku 2008 včetně Český statistický úřad nesprávně vykazuje počet trvale žijících obyvatel v obci. Tento údaj je nesprávný o 30 lidí, které ČSÚ vůbec fyzicky nevykazuje v bilanci obyvatelstva. </p><p>Snížený počet obyvatel má za následek také snížení daňových příjmů. Každá obec totiž dostává podle počtu obyvatel k 1. lednu podíl na celostátním výnosu určitých daní. Tento podíl je stanoven každoročně vyhláškou Ministerstva financí ČR vydávanou v dohodě s Českým statistickým úřadem.</p><p>V roce 2005 měla obec Kuřimská Nová Ves 126 stálých obyvatel a navíc zde bylo hlášeno k pobytu dalších 33 Ukrajinců. Ty však Český statistický úřad do bilance nezavedl. Obec měla tedy fakticky 159 obyvatel, ale podle statistiky k datu 1. 1. 2006 jen oněch původních 126 obyvatel. V následujícím období se cizinci z obce postupně odstěhovali a Český statistický úřad, přestože je předtím nepřičetl, nyní je naopak začal odečítat, takže v bilanci obyvatelstva k 1. 1. 2007 uváděl ČSÚ u obce Kuřimská Nová Ves pouhých 93 obyvatel. Obci tak chybou ve statistice zmizela čtvrtina obyvatel a o to méně peněz dostala od státu.</p><p>Starostka obce marně žádala o nápravu. Ministerstvo financí jí vysvětlilo, že je pro ně závazný počet obyvatel podle bilance ČSÚ. ČSÚ pak označil stížnost starostky za neopodstatněnou s tím, že chybu nezpůsobil Český statistický úřad. Bilance počtu obyvatel se zpracovává jedenkrát ročně a data o cizincích pocházejí z registru Cizineckého informačního systému (CIS) provozovaného Ředitelstvím služby cizinecké a pohraniční policie. Podle ČSÚ mohlo k chybě dojít tak, že místně příslušné pracoviště cizinecké policie zaneslo přistěhování cizinců do elektronické evidence až poté, co proběhl export dat pro ČSÚ.</p><p>Ochránce však šetřením zjistil, že údaje o cizincích byly Českému statistickému úřadu poskytovány 1x měsíčně a pro úplnost a případnou kontrolu pak ještě 1x ročně vždy k 31. 12. Podle těchto údajů měla mít obec Kuřimská Nová Ves k 1. 1. 2006 159 obyvatel (nikoli v bilanci uvedených 126) a k 1. 1. 2007 123 obyvatel (místo uvedených 93). Podle modelového výpočtu ministerstva financí tak přišla obec v roce 2006 a 2007 přibližně o čtvrt milionu korun</p><p>Podle zákona o státní statistické službě zpracovává statistiku stavu a pohybu obyvatelstva Český statistický úřad. Ostatní státní orgány jsou povinny mu poskytovat podle povahy své činnosti statistické údaje. Český statistický úřad nejen sleduje dodržování této povinnosti, ale může ukládat i sankce za její porušení. Podle veřejného ochránce práv se proto ČSÚ nemůže zbavit odpovědnosti za zveřejnění chybné statistické informace konstatováním, že mu patrně některý z povinných státních orgánů poskytl chybné údaje, případně mu potřebné údaje neposkytl vůbec.</p><p>Vysvětlení Českého statistického úřadu, že údaje byly dostupné jen z jednoho zdroje (cizinecká policie) a nebylo tedy možné jejich srovnání, ochránce neakceptoval. Údaje poskytnuté z Cizineckého informačního systému Policie ČR byly pouze jedním ze zdrojů dat při sestavení bilance obyvatel obce. K chybě na straně ČSÚ došlo naopak při sumarizaci údajů o českých občanech a cizincích z různých zdrojů. </p><p>Ochránce proto navrhl, aby Český statistický úřad poskytl obci náhradu škody podle zákona č. 82/1998 Sb., o odpovědnosti za škodu způsobenou při výkonu veřejné moci rozhodnutím nebo nesprávným úředním postupem, pokud obec nárok na náhradu škody uplatní.</p><p></p><p></p>

---
title: "Setkání ombudsmanů zemí Visegrádské čtyřky v Brně"
tags:
  - Tisková zpráva
oldUrl: "/aktualne/tiskove-zpravy-2012/setkani-ombudsmanu-zemi-visegradske-ctyrky-v-brne"
date: 2012-05-23
perex: "<p></p>"
---

<!-- imported from the old website -->

<p>21. &ndash; 22. května se v Brně uskutečnilo setkání ombudsmanů zemí Visegrádské čtyřky. Hlavním tématem jednání byly vztahy a působnost ombudsmanů vůči soudům. Ombudsmani však diskutovali také o metodách práce, struktuře svých institucí a změnách, ke kterým v nich v poslední době došlo. Maďarsko má například od 1. ledna poprvé ve své historii jediného ombudsmana (do konce loňského roku zde působili 4 specializovaní ombudsmani), na Slovensku zase zahájila funkční období nová veřejná ochránkyně práv.</p><p>Z porovnání působností ombudsmanů vyplynulo, že český veřejný ochránce práv se jako jediný nemůže obracet na Ústavní soud ve věci zrušení zákonů či jejich částí pro rozpor s ústavou. I maďarský ombudsman tuto pravomoc od 1. ledna letošního roku má. Polský ombudsman má i k obecným soudům mnohem rozsáhlejší pravomoci, než je tomu u ostatních kolegů. Může například podávat kasační stížnosti v trestních řízeních. Slovenská veřejná ochránkyně práv je zase oprávněna podávat kárné žaloby nejen na předsedy a místopředsedy soudů, jako je tomu u českého ombudsmana, ale i na jednotlivé soudce.</p><p>Na krátké tiskové konferenci se zástupci všech čtyř zemí shodli, že v souvislosti s hospodářskou krizí přibývá stížností souvisejících se sociální oblastí, ať už jde o problematiku sociálních dávek, zaměstnanosti, exekucí, ale i horší dostupnosti zdravotní péče. Český ombudsman už například letos dostal přibližně o 500 stížností více, než tomu bylo ve stejném období loňského roku. </p><p>Na změny ve vyplácení sociálních dávek si stále více stěžují i Slováci, nejhorší situace je v tomto směru pravděpodobně v Maďarsku. V Česku, na Slovensku a v Maďarsku také dlouhodobě vzrůstají počty stížností týkajících se exekucí. V Polsku lidé stále častěji žádají o pomoc také kvůli situaci ve zdravotnictví. Stěžují si na rozdílný přístup k pacientům a na to, že lidé, kteří mají peníze, nemusejí dlouho čekat v pořadnících na operace a jsou zvýhodňováni před ostatními.</p><p>Setkání ombudsmanů Visegrádské čtyřky se koná pravidelně (ombudsmani se v jejich pořádání střídají) a je vždy hodnoceno jako velmi přínosné. Vývoj všech čtyř zemí vykazuje spoustu podobností, lidé zde čelí podobným problémům. I dílčí poznatky a zkušenosti ombudsmanů je tak možné přenést do praxe ostatních zemí.</p><p><img src="https://www.ochrance.cz/fileadmin/user_upload/img/Akce2012/CZ.jpg" height="458" width="610" alt="" /></p><p><img src="https://www.ochrance.cz/fileadmin/user_upload/img/Akce2012/SK.jpg" height="458" width="610" alt="" /></p><p><img src="https://www.ochrance.cz/uploads/RTEmagicC_HU.jpg.jpg" height="457" width="610" alt="" /></p><p><img src="https://www.ochrance.cz/fileadmin/user_upload/img/Akce2012/PL.jpg" height="458" width="610" alt="" /></p><p><img src="https://www.ochrance.cz/fileadmin/user_upload/img/Akce2012/Lednice.jpg" height="458" width="610" alt="" /></p>

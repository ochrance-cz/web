---
title: Komunitní sociální služby musí definovat přímo zákon, shodl se poradní
  orgán ombudsmana pro oblast práv lidí s postižením
date: 2024-06-20T13:38:16.756Z
vystupy:
  - tz
perex: >
  <p>Poradní orgán pro oblast práv lidí s&nbsp;postižením na svém dnešním
  zasedání vyzval zástupce ombudsmana, aby s&nbsp;ministrem práce a sociálních
  věcí projednal zásadní otázky týkající se proměny sociálních služeb. Především
  jde o zakotvení definice komunitních sociálních služeb&nbsp;přímo
  v&nbsp;zákoně. Doplnit by ji zákonodárci mohli například do aktuálně
  projednávané úpravy takzvaného <a
  href="https://www.psp.cz/sqw/historie.sqw?o=9&amp;T=704">sociálně zdravotního
  pomezí</a>.&nbsp;</p>
attachments:
  - title: Usnesení poradního orgánu k vymezení sociálních služeb komunitního
      charakteru
    file: https://www.ochrance.cz/aktualne/komunitni_socialni_sluzby_musi_definovat_primo_zakon_shodl_se_poradni_organ_ombudsmana_pro_oblast_prav_lidi_s_postizenim/usneseni_po_k_vymezeni_socialnich_sluzeb_komunitniho_charakteru.pdf
  - title: Memorandum k deinstitucionalizaci
    file: https://www.ochrance.cz/aktualne/komunitni_socialni_sluzby_musi_definovat_primo_zakon_shodl_se_poradni_organ_ombudsmana_pro_oblast_prav_lidi_s_postizenim/memorandum_-_deinstitucionalizace.pdf
---
<p><em>&bdquo;Lidé s postižením mají v zásadě právo žít samostatný život v komunitě. Pokud se nepodaří alespoň rámcově v zákoně definovat komunitní službu, je možné, že se zafixuje současný stav, kdy mnozí lidé s&nbsp;postižením směřují do&nbsp;ústavů. Přitom by s&nbsp;podporou vhodných služeb mohli vést mnohem samostatnější a důstojnější život,&ldquo;</em> shrnul na zasedání poradního orgánu své obavy zástupce ombudsmana Vít Alexander Schorm.</p>

<p><em>&bdquo;Každý by měl mít možnost žít podle svého. A to se v&nbsp;ústavech neděje. Lidé se tam musí přizpůsobovat pevnému dennímu režimu, nemohou si vybrat své spolubydlící a často ani to, jak budou trávit volný čas. Právě rozvoj komunitních služeb umožní, aby i lidé s&nbsp;postižením mohli mít své doma a udržovali vazby s&nbsp;rodinou, kamarády nebo třeba se sousedy. Zatím ale nikde definici komunitních služeb nemáme,&ldquo;</em> upozornila členka poradního orgánu ombudsmana Camille Latimier, ředitelka Společnosti pro podporu lidí s mentálním postižením.</p>

<p>Jak ukázal i <a href="https://www.ochrance.cz/dokument/deinstitucionalizace_a_transformace_socialnich_sluzeb/">výzkum ombudsmana</a>, proměna ústavů &ndash; deinstitucionalizace &ndash; se v&nbsp;České republice v&nbsp;posledních letech zásadně zpomalila. Navíc se liší její rychlost i podoba v&nbsp;jednotlivých krajích. Výzkum odhalil, že na vině je právě i různý výklad základních pojmů. <em>&bdquo;Proto je klíčové, abychom měli závaznou definici komunitních sociálních služeb. Jinak hrozí, že se potřebná proměna sociálních služeb ještě zpomalí či dokonce úplně zastaví,&ldquo;</em> varoval zástupce ombudsmana. Připomněl, že stát si povinnost definovat komunitní službu stanovil jako jeden ze základních cílů v <a href="https://www.mpsv.cz/documents/20142/4552532/III_Materia%25CC%2581l_Akc%25CC%258Cni%25CC%2581+pla%25CC%2581n+pro+deinstitucionalizaci+verze+2.2_final.pdf/fffe8953-b483-cbaa-fb2e-567f5cb4301e">Akčním plánu deinstitucionalizace</a>.</p>

<p>Za to se dnes postavil také poradní orgán pro oblast práv lidí s&nbsp;postižením. Ve svém usnesení vyslovil přání, aby zástupce ombudsmana toto téma otevřel s ministrem práce a sociálních věcí s&nbsp;cílem navázat na <a href="https://advokatnidenik.cz/2023/11/21/mpsv-ochrance-prav-a-organizace-jdi-podepsali-memorandum-k-premene-ustavu/">společné memorandum s&nbsp;MPSV z&nbsp;podzimu 2023</a>. V něm se ministerstvo, veřejný ochránce práv a další instituce a organizace dohodli, že budou podporovat proces deinstitucionalizace v&nbsp;České republice.</p>

<p>Definice komunitních služeb přímo souvisí se souborem zákonů, které aktuálně projednává Poslanecká sněmovna. Jde především o zákon o <a href="https://odok.cz/portal/veklep/material/KORNCYQLUKLX/">sociálních službách</a> a úpravu takzvaného sociálně zdravotního pomezí.</p>

<p>Rozvoj služeb komunitního typu včetně ambulantních, terénních a osobní asistence je nezbytný pro to, aby lidé s&nbsp;postižením mohli vést nezávislý život mimo ústavy a plně se zapojili do společnosti. K takové změně systému sociálních služeb zavazuje Českou republiku <a href="https://www.zakonyprolidi.cz/ms/2010-10#f5512004">Úmluva OSN o právech lidí s&nbsp;postižením</a>.</p>

<blockquote>
<p><strong>Co je...</strong></p>

<p><strong>... deinstitucionalizace: </strong>proces, ve kterém dochází k transformaci institucionální (ústavní) péče o lidi s postižením v péči komunitní. Cílem je zkvalitnit život lidem s&nbsp;postižením a umožnit jim žít běžný život srovnatelný s životem jejich vrstevníků. Zahrnuje řízené rušení ústavů a rozvoj komunitních sociálních služeb. Ty jsou zaměřené především na potřeby svých klientů a na jejich sociální začleňování.</p>

<p><strong>... sociální služba komunitního charakteru:</strong> je zaměřená na řešení nepříznivé sociální situace v přirozeném prostředí a nevylučuje své uživatele ze společnosti. Může mít ambulantní, terénní i pobytovou formu. Sociální služby komunitního charakteru nejsou soustředěné do jednoho místa. Ambulantní a pobytové služby mají určený maximální počet klientů. Podporují klienty v navazování a udržování běžných společenských vztahů a rolí. Rozvíjí a podporují jejich schopnosti.</p>

<p>Zdroj: MPSV, <a href="https://www.mpsv.cz/documents/20142/1060378/Krit%25C3%25A9ria+transformace+a+DI.%2520pdf/f9b9cf13-724c-8b35-7f03-7870a2e68b91">Kritéria služeb komunitního charakteru a kritéria transformace a deinstitucionalizace</a>. Pro potřeby tiskové zprávy jsou definice zkrácené a zjednodušené.</p>
</blockquote>

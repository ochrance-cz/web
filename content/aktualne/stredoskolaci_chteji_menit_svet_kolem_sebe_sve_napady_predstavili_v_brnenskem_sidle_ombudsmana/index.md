---
title: Středoškoláci chtějí měnit svět kolem sebe, své nápady představili v
  brněnském sídle ombudsmana
date: 2023-05-19T11:35:35.744Z
vystupy:
  - tz
perex: >
  <p>Do Brna dnes přijeli autoři sedmi nejlepších středoškolských projektů
  přihlášených do soutěže <a
  href="https://deti.ochrance.cz/kdo/elevator_napadem_to_zacina/">Elevator:
  nápadem to začíná</a>*. Tu vyhlásil ombudsman ve spolupráci s <a
  href="https://www.podnikavamysl.cz/cz/">Centrem podpory
  podnikavosti</a>&nbsp;z brněnského střediska pro environmentální vzdělávání <a
  href="https://www.lipka.cz/">Lipka</a>. Studenti měli příležitost konzultovat
  projekty s právníky Kanceláře ombudsmana a dalšími odborníky z veřejné i
  neziskové sféry a posunout se díky tomu blíž k&nbsp;uskutečnění svých
  nápadů.</p>
---
<p><em>&bdquo;K&nbsp;našemu projektu mě vedla osobní motivace. Ráda bych jezdila na kole do školy a měla i možnost navštěvovat své přátele v&nbsp;sousedním městě bez toho, že bych byla závislá na veřejné dopravě nebo mě museli vozit rodiče,&ldquo;</em><em> </em>popisuje studentka čáslavského gymnázia Nicole, proč se spolužákem Michalem v ombudsmanské soutěži navrhli propojení Čáslavi a Kutné Hory cyklostezkou.<em> &bdquo;</em><em>Situace je nejhorší hlavně o víkendu, kdy autobusy nejezdí, takže pokud bydlíte v jedné z menších vesnic bez přístupu k vlaku, jste zcela závislí na rodičích nebo jiných dospělých,&ldquo; </em>přitakává druhák Michal.<em> </em></p>

<p>O cyklostezce už oba gymnazisté jednali s&nbsp;čáslavským starostou a oslovili také některé majitele pozemků. Věří, že jejich nápad má šanci uspět, ale zároveň chápou, že samotná příprava a stavba je především v&nbsp;rukou úředníků a politiků. Za svou práci dostali dnes zvláštní cenu poroty za nejambicióznější projekt soutěže.</p>

<p>Ocenění za důkladné zmapování tématu anketou si odnesla trojice studentů gymnázia z Velkého Meziříčí. Ti si dali za cíl varovat své vrstevníky před riziky jednorázových e-cigaret. Z&nbsp;290 vyplněných dotazníků například zjistili, že velká část oslovených sedmáků a deváťáků už má s&nbsp;kouřením e-cigaret osobní zkušenost.</p>

<p>Mezi další úspěšné studentské projekty patřilo založení charitativního obchodu s&nbsp;darovaným zbožím, které by mohli využít lidé v&nbsp;nouzi, zlepšení dopravy v&nbsp;okolí školy, ekologická úprava parkovacího domu, revitalizace parku nebo zvýšení finanční gramotnosti mladých lidí a seniorů.</p>

<p><em>&bdquo;Všechny prezentace jasně potvrdily, že mladí lidé na prahu dospělosti dokáží přemýšlet o tom, co by se mělo v&nbsp;jejich okolí zlepšit. Já bych jim moc přál, aby se jim povedlo jejich projekty úspěšně dotáhnout do konce</em>,&ldquo; ocenil zástupce veřejného ochránce práv Vít Alexander Schorm.</p>

<p>Každý ze sedmi pozvaných týmů měl dnes na prezentaci svého projektu pět minut. Krátký časový limit spolu s&nbsp;anglickým výrazem pro výtah v&nbsp;názvu soutěže, odkazuje k&nbsp;situaci, kdy člověk během krátké cesty výtahem dokáže přesvědčit náhodného spolucestujícího, aby investoval do jeho nápadu. Veřejný ochránce práv studentům sice nemůže poskytnout přímo peníze, ale ombudsman i jeho zástupce nabídli studentům osobní podporu a pomoc například při jednání s úřady: <em>&bdquo;Můžeme je také propojit s&nbsp;těmi správnými lidmi, kteří studentské nápady pomohou změnit v&nbsp;realitu,&ldquo; </em>přiblížil ombudsman Stanislav Křeček.</p>

<p>Dnešní setkání je další z&nbsp;řady ombudsmanských aktivit zaměřených na děti a mladé lidi<em>. &bdquo;Vloni v červnu jsme uspořádali první </em><a href="https://www.ochrance.cz/aktualne/deti_na_ombudsmanske_konferenci_zjistovaly_jak_jim_muze_pomahat_verejny_ochrance_prav-_politici_a_odbornici_mezitim_diskutovali_o_detskem_ombudsmanovi/"><em>dětskou ombudsmanskou konferenci</em></a><em> pro žáky&nbsp;druhého stupně základních škol. Na podzim jsme pak osmáky a deváťáky ve </em><a href="https://deti.ochrance.cz/aktualne/zkusme_to_zmenit/"><em>školní výzvě</em></a><em> požádali, aby navrhli, co by chtěli změnit na svých školách. Se středoškolskými studenty jsme se teď posunuli ještě dál - podmínkou soutěže Elevator: nápadem to začíná bylo, aby se projekty zaměřily na výzvy mimo školu,&ldquo; </em>popsala právnička Kanceláře ombudsmana Barbora Jechová.</p>

<p><em>&bdquo;Dlouhodobě vnímáme potřebu zapojit děti a mladé lidi do života kolem nich. Proto se aktivně snažíme naslouchat jejich nápadům a následně je prosazovat i v&nbsp;naší práci. Věřím, že tento úkol časem převezme </em><a href="https://www.ochrance.cz/aktualne/ustavne_pravni_vybor_poslanecke_snemovny_na_setkani_s_ombudsmanem_a_jeho_zastupcem_v_brne_diskutoval_o_planech_na_zrizeni_detskeho_ombudsmana_nebo_o_zapojovani_spolku_do_rizeni_o_povolovani_staveb/"><em>dětský ombudsman</em></a><em>,&quot;</em> vysvětlila Petra Šuplerová, která v&nbsp; Kanceláři ombudsmana vede odbor rodiny.</p>

<p>Právě teď studenti konzultují svoje nápady s&nbsp;právníky a pozvanými odborníky, kteří mají zkušenosti s&nbsp; projekty podobnými těm studentským. Organizátoři soutěže z&nbsp;Kanceláře ombudsmana budou všechny týmy a projekty dále sledovat. Zajímavosti o dalších krocích studentů pak uveřejní <a href="https://deti.ochrance.cz/">na dětském webu</a>.</p>

<p>* Setkání participační skupiny pořádáme v rámci projektu Posílení aktivit veřejného ochránce práv v ochraně lidských práv (směrem k ustavení Národní lidskoprávní instituce v ČR), číslo projektu LP-PDP3-001. Projekt je součástí Programu lidská práva financovaného z Norských fondů 2014-2021 prostřednictvím Ministerstva financí.</p>

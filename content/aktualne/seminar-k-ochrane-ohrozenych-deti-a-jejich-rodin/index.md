---
title: "Seminář k ochraně ohrožených dětí a jejich rodin"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2013/seminar-k-ochrane-ohrozenych-deti-a-jejich-rodin/"
date: 2013-05-09
perex: "<p></p>"
---

<!-- imported from the old website -->

<p>Pobytová zařízení pro děti i jejich zřizovatelé s určitou nadějí čekají, jaký posun přinese poslední „velká“ novela zákona o sociálně-právní ochraně dětí, přestože je všem jasné, že její přínos, jak pro fungování zařízení, tak především pro ochranu ohrožených dětí a jejich rodin, bude možné hodnotit až s jistým odstupem. Právě opatrné očekávání spojovalo všechny účastníky odborného semináře nazvaného Ochrana ohrožených dětí a jejich rodin, který veřejný ochránce práv uspořádal 17. dubna na půdě Ministerstva školství, mládeže a tělovýchovy. Zúčastnili se ho zástupci resortů, které se v současnosti nejúžeji podílejí na ochraně ohrožených dětí a jejich rodin – Ministerstva práce a sociálních věcí, Ministerstva školství, mládeže a tělovýchovy a Ministerstva zdravotnictví. Přítomni byli i zástupci Poslanecké sněmovny a Senátu Parlamentu České republiky, představitelka Unie opatrovnických soudců, Rady vlády pro lidská práva, několika krajů, školských zařízení a neziskových organizací.</p><p>Jasná shoda dlouhodobě panuje v tom, že bez odlehčení přetíženým orgánům sociálně-právní ochrany dětí nebude možné využít ty nástroje ochrany ohrožených dětí, které jsou žádoucí alternativou umístění dítěte do pobytového zařízení. Přetíženost sociálních pracovníků neumožňuje dostatečně pracovat s rodinou, chybí dostatek sociálních služeb a terénní práce, což v kombinaci s absencí sociálního bydlení mnohdy zbytečně vyústí v odebrání dětí z rodiny a jejich umístění do ústavního zařízení.</p><p>Dalším faktorem, s nímž je třeba při změnách v sociálně-právní ochraně dětí počítat, je přetíženost rozhodujících soudů. Zjištění ochránce o dlouhém trvání a formálnosti postupů v některých soudních řízeních se opakují a sami soudci je potvrzují. Přitom požadavek rychlosti a efektivnosti soudních řízení platí v případě rozhodování o dětech obzvláště. Každý měsíc, který dítě stráví v pobytovém zařízení, může mít z hlediska jeho dalšího vývoje neblahý dopad.</p><p>Uspořádání odborného semináře souvisí s prováděním systematických návštěv zařízení, kam jsou umisťovány děti, s cílem posilovat jejich ochranu před tzv. špatným zacházením. Návštěvy těchto zařízení realizoval ochránce v letech 2011 – 2012 a s výsledky a doporučeními postupně seznamuje odbornou i širokou veřejnost. Seminář pořádaný v dubnu na ministerstvu školství navazoval na konferenci Péče o ohrožené děti a jejich rodiny, která se uskutečnila v dubnu 2012 v Poslanecké sněmovně. Závěry z dalších návštěv zařízení pro děti, zejména z diagnostických ústavů, středisek výchovné péče a kojeneckých ústavů tak ochránce zasadil do širšího rámce problémů současného systému péče o ohrožené děti v České republice. </p><p>Shrnující zprávy z návštěv jednotlivých zařízení s doporučeními ochránce najdete ve:</p><ul><li><a href="https://www.ochrance.cz/ochrana-osob-omezenych-na-svobode/zarizeni/zarizeni-ustavni-a-ochranne-vychovy/">Zprávě z návštěv školských zařízení pro výkon ústavní a ochranné výchovy</a></li><li>Zprávě ze systematických návštěv kojeneckých ústavů</li><li><a href="https://www.ochrance.cz/ochrana-osob-omezenych-na-svobode/zarizeni/zarizeni-ustavni-a-ochranne-vychovy/">Zprávě ze systematických návštěv diagnostických ústavů</a></li><li><a href="https://www.ochrance.cz/ochrana-osob-omezenych-na-svobode/zarizeni/zarizeni-ustavni-a-ochranne-vychovy/">Zprávě ze systematických návštěv středisek výchovné péče</a></li><li>aktualizovaných Standardech péče o ohrožené děti a jejich rodiny</li></ul>

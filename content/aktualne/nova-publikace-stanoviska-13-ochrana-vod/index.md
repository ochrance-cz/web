---
title: "Nová publikace Stanoviska 13 - Ochrana vod"
oldUrl: "src/www.ochrance.cz/aktualne/tiskove-zpravy-2016/nova-publikace-stanoviska-13-ochrana-vod"
date: 2016-04-28
perex: "<p>Edicí Stanoviska se veřejný ochránce práv už od roku 2007 snaží usnadnit širší veřejnosti i úřadům orientaci v zákonech, prováděcích vyhláškách a rozsudcích správních soudů. Publikace s pořadovým číslem 13 - Ochrana vod – je tentokrát určena všem, kdo musí řešit záležitosti podle vodního práva, ať už jde například o budování studní, likvidaci odpadních vod, připojení staveb na vodovodní nebo kanalizační řad, ochranu před povodněmi apod.</p>"
---

<!-- imported from the old website -->

<p>Hlavní část publikace tvoří kapitoly věnované základním otázkám a tematickým okruhům. Na úvod jsou vysvětleny klíčové pojmy právních předpisů a působnost jednotlivých úřadů a institucí v oblasti vod. Z témat se publikace věnuje především vodovodním a kanalizačním přípojkám a žumpám, studnám a domovním čistírnám odpadních vod. Popsán je proces povolování, tj. kdy a jaké povolení jsou nutná, které úřady je vydávají, kdo je účastníkem řízení, jaké jsou povinnosti nových vlastníků pozemků či staveb, kde dochází k nakládání s vodami apod. Samostatné kapitoly se věnují problematice údržby vodních toků, tj. například povinností správce toku, a také záplavovým územím, procesu jejich stanovení a možnosti obrany proti stanovenému záplavovému území, právům a povinnostem osob v záplavovém území apod.</p> <p>Všechna vysvětlená a popsaná témata přibližují v následující části publikace příklady konkrétních šetření, která vedl veřejný ochránce práv v minulých letech. Vybraná stanoviska popisují různé situace, k nimž v praxi dochází, vysvětlují postup úřadů i s hodnocením, kdy byl správný a kdy naopak ochránce konstatoval pochybení. Vždy je připojeno podrobné stanovisko ochránce, jak má být daná situace řešena.</p> <p>Publikaci doplňují také vybraná soudní rozhodnutí, která se týkají ochrany vod.</p> <p>Publikace Ochrana vod by měla být návodem, jak řešit situace, s nimiž se lidé mohou nejčastěji setkat. Současně může být i pomůckou a inspirací pro správní úřady na úseku vodního práva. Proto byla rozeslána všem vodoprávním úřadům, krajským úřadům, Ministerstvu zemědělství, Ministerstvu životního prostředí a Ministerstvu pro místní rozvoj.</p> <p>Všem zájemcům je publikace trvale k dispozici v elektronické podobě <a title="Otevření do nového okna" href="https://www.ochrance.cz/fileadmin/user_upload/Publikace/sborniky_stanoviska/Sbornik_Ochrana_vod.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> zde</a> (1.8 MB, Adobe Acrobat dokument).</p><p> Další publikace edice Stanoviska najdete <a href="https://www.ochrance.cz/dalsi-aktivity/publikace/sborniky-stanoviska/">zde</a>.</p>

---
title: "Ministerstvo schvaluje i „vadné“ obchodní podmínky stavebních spořitelen"
oldUrl: "src/www.ochrance.cz/aktualne/tiskove-zpravy-2015/ministerstvo-schvaluje-i-vadne-obchodni-podminky-stavebnich-sporitelen"
date: 2015-04-08
perex: "<p>Ministerstvo financí při schvalování všeobecných obchodních podmínek stavebních spořitelen nedostatečně kontroluje, zda jsou v souladu s právním řádem jako celkem, nejen se zákonem o stavebním spoření. Ačkoli je ministerstvo gestorem ochrany spotřebitele na finančním trhu, umožňuje svým jednáním, aby byla práva klientů poškozována.</p>"
---

<!-- imported from the old website -->

<p>Jak šetřením zjistil zástupce veřejné ochránkyně práv Stanislav Křeček, Ministerstvo financí schvaluje všeobecné obchodní podmínky stavebních spořitelen vždy, když <strong>formálně</strong> splňují požadavky zákona o stavebním spoření (tj. když formálně obsahují podmínky uzavírání smluv, jejich změn a ukončování, podmínky pro získání úvěru ze stavebního spoření apod.). Při vydávání souhlasu už však nezkoumá, jestli <strong>obsah</strong> jednotlivých ustanovení všeobecných obchodních podmínek není v rozporu s jinými právními předpisy, např. se zákonem na ochranu spotřebitele. V praxi tak dochází i k tomu, že podmínky schválené ministerstvem mohou obsahovat neplatná či nicotná ustanovení, nebo ustanovení poškozující práva klientů spořitelny. <em>„Zjistili jsme, že pokud Ministerstvo financí shledá rozpor s jinými zákony, předá sice danou věc České národní bance jako dozorovému orgánu, ale zároveň podmínky schválí, protože nejsou v rozporu se zákonem o stavebním spoření,“</em> popisuje zástupce veřejné ochránkyně práv Stanislav Křeček. </p><p>Tento postup nemá podle zástupce ochránkyně oporu v zákoně, zcela popírá smysl schvalování všeobecných obchodních podmínek ministerstvem a je v rozporu s legitimním očekáváním účastníků stavebního spoření. Výsledkem může být klamání klientů: <em>„Stavební spořitelny zdůrazňují, že jejich všeobecné obchodní podmínky jsou schválené ministerstvem, takže klienti věří, že je vše v souladu s právními předpisy, včetně těch na ochranu spotřebitele. Tento mylný dojem podporuje i fakt, že ministerstvo je gestorem ochrany spotřebitelů na finančním trhu. V důsledku toho pak klienti svá práva dostatečně a včas nehájí,“</em> konstatuje zástupce veřejné ochránkyně práv Stanislav Křeček. Podle něj to pak ve společnosti vede k přesvědčení, že zákony lidi nechrání. Přitom jde o nedůslednou kontrolu dodržování zákonů a nesprávný úřední postup.</p><p>Podle zástupce ochránkyně je nepřípustné, aby ministerstvo schvalovalo obchodní podmínky, které poškozují práva účastníků stavebního spoření a jsou v rozporu např. s občanským zákoníkem či zákonem na ochranu spotřebitele, a svůj postup odůvodňovalo pouze tím, že nezjistilo rozpor se zákonem o stavebním spoření.</p><p>Ministerstvo financí se závěry zástupce ochránkyně nesouhlasí a trvá na tom, že postupuje v souladu s právními předpisy. Argumentuje tím, že ze zákona o stavebním spoření jednoznačně nevyplývá, jak má při schvalování všeobecných obchodních podmínek stavebních spořitelen postupovat. Podle zástupce veřejné ochránkyně práv to však neodůvodňuje stávající postup, kdy ministerstvo schvaluje podmínky, které nejsou v rozporu se zákonem o stavebním spoření bez ohledu na jejich jiný nezákonný obsah.</p><p>Šetření zástupce veřejné ochránkyně práv iniciovala stížnost na postup stavební spořitelny, která vypověděla klientce smlouvu o stavebním spoření bez důvodu hodného zvláštního zřetele. Stalo se tak poté, co klientka na doporučení spořitelny souhlasila s navýšením cílové částky spoření a uhradila příslušný poplatek. O ten vypovězením smlouvy přišla, stejně jako o nárok na vyplacení státního příspěvku. Současně stěžovatelka upozornila ochránce na praxi stavebních spořitelen vypovídat smlouvy v tzv. vázací době.</p><p><em>„Ujednání, které umožní spořitelně vypovědět ve vázací době smlouvu bez důvodu hodného zřetele, je neplatné a ministerstvo nesmí schvalovat všeobecné obchodní podmínky, které obsahují podobná nezákonná ustanovení,“</em> vysvětluje zástupce veřejné ochránkyně práv Stanislav Křeček s tím, že podobně vadná mohou být i nejrůznější ujednání, která například neumožňují klientovi odstoupit od smlouvy, porušují dobré mravy apod.</p><p>Ani s tímto závěrem se Ministerstvo financí neztotožňuje. Ministr financí je přesvědčen, že ministerstvo není oprávněno hodnotit obsah ustanovení v podmínkách stavebních spořitelen. Neplatnost, resp. nicotnost ustanovení má podle ministra jen soukromoprávní důsledky, tj. v praxi může klient neplatnost smlouvy napadnout žalobou. Zcela přitom opomíjí např. poskytování státní podpory stavebního spoření. </p><p>Vzhledem k tomu, že za stávajícího znění zákona o stavebním spoření ministerstvo trvá na svém názoru a odmítá změnit přístup ke schvalování všeobecných obchodních podmínek stavebních spořitelen, rozhodl se zástupce ochránkyně věc zveřejnit. </p><p>Ministerstvo do budoucna zvažuje změnu zákona o stavebním spoření, aby působnost ministerstva při schvalování všeobecných obchodních podmínek stavebních spořitelen odpovídala současné praxi ministerstva (tj. posuzování souladu všeobecných obchodních podmínek stavebních spořitelen pouze se zákonem o stavebním spoření).</p>

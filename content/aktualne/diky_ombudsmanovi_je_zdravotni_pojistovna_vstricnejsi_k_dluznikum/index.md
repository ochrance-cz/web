---
title: Díky ombudsmanovi je zdravotní pojišťovna vstřícnější k dlužníkům
date: 2023-12-18T11:23:13.301Z
vystupy:
  - tz
perex: >
  <p>Zdravotní pojišťovna RBP upravila své postupy v&nbsp;souladu se zjištěními
  ochránce. Chce být vstřícnější a otevřenější. Případné vzniklé dluhy na
  pojistném bude nyní ověřovat dříve, aby pojištěncům nenarůstalo penále.
  Zároveň bude dlužníky informovat o možnosti prominutí penále a povolovat
  splátkový kalendář formou rozhodnutí.</p>
---
<p>Na ombudsmana se obrátil muž, který nebyl spokojený s vyměřením dlužného pojistného a s tím souvisejícím penále u své bývalé zdravotní pojišťovny RBP. Muž s&nbsp;vyčíslenou částkou dluhu nesouhlasil, namítal, že část pojistného je již promlčena. Pojišťovna totiž byla sedm let nečinná a stěžovatele nekontaktovala. Promlčecí lhůta dříve opravdu byla pětiletá, od roku 2011 je však desetiletá. I přes dlouhou nečinnost pojišťovny však k&nbsp;promlčení nedošlo a pojišťovna v&nbsp;tomto nepochybila. &bdquo;<em>Přestože právní úprava výslovně pojišťovnám nestanoví lhůtu k&nbsp;informování pojištěnce, jsem přesvědčen, že vyplývá z&nbsp;principů dobré správy, zejména pak z principu otevřenosti a&nbsp;vstřícnosti, informovat pojištěnce v&nbsp;rozumném období o&nbsp;vzniku dluhu na&nbsp;pojistném, a&nbsp;to&nbsp;zejména s&nbsp;ohledem na&nbsp;nárůst penále za&nbsp;toto období. Kdyby muže pojišťovna kontaktovala dříve, mohlo&nbsp;být penále mnohem nižší</em>,&ldquo; uvedl ombudsman Stanislav Křeček.</p>

<p>Penále nyní stěžovateli značně převyšuje částku dlužného pojistného. Podle ombudsmana by měla pojišťovna kontrolovat platby pojistného v&nbsp;kratším období, nejlépe v&nbsp;pravidelných intervalech, aby zbytečně nenarůstal případný dluh pojištěnců. Stěžovatel pojišťovnu požádal o&nbsp;povolení splátkového kalendáře, který mu pojišťovna povolila. Až v&nbsp;této chvíli se však dozvěděl o výši penále. Pojišťovna pochybila při&nbsp;stanovení splátkového kalendáře a&nbsp;rozvržení jednotlivých splátek. Zvolila navíc špatnou formu vydání splátkového kalendáře. Muže informovala prostým dopisem, ačkoliv tak měla učinit formou rozhodnutí<strong> </strong>podle daňového řádu, které oproti dopisu musí obsahovat odůvodnění.</p>

<blockquote>
<p><strong>Splátkový kalendář</strong></p>

<p>Zdravotní pojišťovna by měla při&nbsp;stanovení splátek vycházet ze&nbsp;žadatelem navrhované výše splátky a&nbsp;poměřovat ji se všemi dalšími relevantními okolnostmi případu. Přesto jsou pojišťovny oprávněny<strong> </strong>požadovat dluh ihned a&nbsp;vcelku. Vymáhat pojistné a&nbsp;penále je nejen právem pojišťovny, ale také její povinností uloženou zákonem.</p>
</blockquote>

<p>Stěžovatel nevěděl, že si může požádat o prominutí penále. Žádná z&nbsp;písemností pojišťovny, kterou obdržel, totiž neobsahovala informaci o&nbsp;možnosti prominutí penále. &bdquo;<em>Takové poučení by mohlo být ve&nbsp;vyúčtování pojistného, nejpozději však ve&nbsp;výkazu nedoplatků. Pojišťovna měla stěžovatele srozumitelně a&nbsp;včas informovat o&nbsp;existenci a&nbsp;výši penále a o&nbsp;možnosti jeho prominutí</em>,&ldquo; vysvětlil Křeček.</p>

<blockquote>
<p><strong>Prominutí penále</strong></p>

<p>Dlužné pojistné na&nbsp;zdravotním pojištění nemůže být nikdy prominuto ani sníženo. Naopak penále může být na&nbsp;základě žádosti podané v&nbsp;zákonné osmidenní lhůtě (ta se počítá od doručení výkazu nedoplatků) prominuto nebo sníženo. Základní podmínkou je uhrazení veškerého dlužného pojistného. Pojišťovna tedy může prominout penále, nikoliv dlužné pojistné. I&nbsp;pokud je na&nbsp;dlužné pojistné sjednán splátkový kalendář, nelze&nbsp;čekat s&nbsp;podáním žádosti až&nbsp;do&nbsp;uhrazení poslední splátky. Správný postup je tedy sjednání splátkového kalendáře na&nbsp;dlužné pojistné a&nbsp;současné podání žádosti o&nbsp;prominutí vyměřeného penále.</p>
</blockquote>

<p>Na základě šetření ombudsmana zdravotní pojišťovna upravila své vnitřní postupy. Slíbila, že bude kontrolovat platby pojistného v&nbsp;kratším období, aby nedocházelo ke zbytečným nárůstům penále. Dlužníky bude ve výkazu nedoplatků informovat o výši penále a možnosti jeho prominutí. Pojišťovna také vydala nový splátkový kalendář, kterým stěžovateli snížila výši splátky a úhradu dluhu rozložila do delšího časového období. To učinila formou rozhodnutí, jak ochránce požadoval.</p>

<p>Ombudsman považuje přijatá opatření za dostatečná a vzniklá pochybení za&nbsp;napravená, proto své šetření ukončil. &bdquo;<em>Věřím, že jsem tímto šetřením zdravotní pojišťovny přispěl ke&nbsp;zlepšení její budoucí praxe. Jsem rád, že pojišťovna pochopila mé výhrady a změnila své postupy tak, aby byla ke svým pojištěncům vstřícnější a otevřenější a jednala tak v&nbsp;souladu s&nbsp;principy dobré praxe</em>,&ldquo; uzavřel případ ombudsman.</p>

<p>&nbsp;</p>

---
title: "Ombudsmanka se poprvé připojuje ke Dni vzácných onemocnění"
vystupy:
  - tz
oldUrl: "/aktualne/tiskove-zpravy-2019/ombudsmanka-se-poprve-pripojuje-ke-dni-vzacnych-onemocneni/"
date: 2019-02-19
perex: "<p>Už podvanácté se 28. 2. koná mezinárodní Den vzácných onemocnění. Na celém světě se k němu připojují stovky pacientských organizací, lékařů, poskytovatelů sociálních služeb, nevládních organizací, vědců a dalších. Poprvé se do organizace Dne vzácných onemocnění zapojuje i veřejná ochránkyně práv, aby tím vyjádřila podporu celosvětové komunitě lidí se vzácným onemocněním.</p>"
---

<!-- imported from the old website -->

<p><i>„Den vzácných onemocnění je příležitostí dozvědět se víc o lidech, kteří trpí vzácným onemocněním, porozumět jejich potřebám a různým aspektům jejich života. Odtud pak vede cesta k potřebné pomoci a podpoře pro ně, i pro jejich rodiny,“</i> vysvětluje ombudsmanka Anna Šabatová a dodává, že toto téma ji zajímá z více pohledů: <i>„Lidé se vzácným onemocněním jsou jiní, často za sebou mají léta čekání na diagnózu a léčbu, pokud vůbec existuje, a vždy se setkávají s nepochopením okolí. Mým úkolem je pomáhat lidem, kteří se odlišují, mají specifické potřeby a mohou být ostatní společností pro svou jinakost vylučováni. Současně je mým úkolem prosazovat práva lidí se zdravotním postižením a usilovat o to, aby mohli žít v maximální možné míře samostatně a zapojeni do společnosti.“</i></p> <p>Letošním tématem Dne vzácných onemocnění je budování mostů mezi zdravotní a sociální péčí pro lidi se vzácným onemocněním.</p> <p>V Brně se v rámci programu koná od 16 h tradiční setkání v Mendelově muzeu (Mendlovo nám. 1a, Brno) s přednáškami a diskuzemi. Vystoupí na nich i právnička Kanceláře veřejného ochránce práv Veronika Vítková. Hovořit bude o právu na nezávislý život. Vstup je zdarma, ale kvůli omezené kapacitě sálu je nutná rezervace prostřednictvím formuláře pod tímto odkazem <a href="https://1url.cz/PMBoW" target="_blank">https://1url.cz/PMBoW</a>. </p> <p>Na přednášky navazuje kulturní program v divadle Barka v podání Divadla Járy Pokojského. Půjde o sérii nekorektních skečů v představení „Kriplíci aneb příhody ze života hmyzu“ v podání herců se zdravotním postižením i bez něj.</p> <p>Právníci Kanceláře veřejného ochránce práv se také společně s dětmi z dětské skupiny Kanceláře připojí k malování obličejů a následnému focení, které je součástí celosvětové kampaně ke Dni vzácných onemocnění. Sdílením těchto fotek na sociálních sítích pod hashtagem #ShowYourRare nebo #RareDiseaseDay je možné vyjádřit podporu lidem se vzácným onemocněním. Fotky budou také sdíleny na webu a facebooku ombudsmanky.</p> <p>Den vzácných onemocnění vyhlásila v roce 2008 evropská organizace EURORDIS sdružující více než 800 organizací pacientů se vzácným onemocněním nejen v Evropě, ale dnes už v 70 zemích světa. Usiluje o zlepšení kvality života lidí se vzácným onemocněním a jejich rodin. </p> <p>Za vzácná onemocnění se označují taková, která postihují nejvýše 5 lidí z deseti tisíc. Takových onemocnění existuje na světě více než 8 000 a jen v Evropě trpí vzácným onemocněním asi 30 milionů lidí.</p> <p><a href="https://test.ochrance.cz/monitorovani-prav-lidi-se-zdravotnim-postizenim/aktuality-z-monitorovani/aktuality-z-monitorovani-2019/brno-slavi-den-vzacnych-onemocneni-2019/">Podrobnosti o akci v Brně</a></p>

---
title: Ombudsman zahájil dvě šetření týkající se demolice historických budov
date: 2022-07-12T13:10:31.766Z
vystupy:
  - tz
perex: >
  <p>Okolnosti náhlé demolice neorenesanční vily v&nbsp;brněnské ulici Hlinky
  během letošních Velikonočních svátků a zbourání historického domu na rohu ulic
  Lannova a Revoluční v Praze 1 jsou předmětem dvou nových šetření veřejného
  ochránce práv. Oba případy spojuje nejen historická hodnota obou původních
  staveb a snaha o jejich zařazení mezi nemovité kulturní památky, ale také
  záměr investora postavit na jejich místě nové objekty.</p>
---
<p><em>&bdquo;Oba případy vzbudily silné reakce odborné i laické veřejnosti. U brněnské vily na ulici Hlinky jsou zarážející především poslední momenty před jejím zbouráním. To vlastník oznámil stavebnímu úřadu na Velký pátek jen pár dní poté, co Ministerstvo kultury vydalo rozhodnutí o prohlášení stavby za kulturní památku. Během Velikonoc pak demolici dokončil,&ldquo;</em> shrnul okolnosti brněnského případu ombudsman Stanislav Křeček. Ten se ve svém šetření bude zabývat postupem jednotlivých úřadů, oslovil proto brněnský magistrát, městskou část Brno-střed, Národní památkový ústav i Ministerstvo kultury, aby mu poslaly dostupné podklady.</p>

<p>Podle dostupných informací začal proces &bdquo;zpamátnění&ldquo; vily v&nbsp;prosinci 2020. V&nbsp;únoru 2021 nicméně zmizela část stavby v podobě neorenesanční dřevěné verandy, došlo k mechanickému odstranění bohatého neorenesančního architektonického tvarosloví průčelí a postupně také k odstranění střech na objektu. Při zahájení řízení o prohlášení nemovitosti za kulturní památku přitom Ministerstvo kultury vždy vlastníky upozorní, že až do skončení řízení mají povinnost chránit stavbu před poškozením nebo zničením.</p>

<p>Děním kolem avizované stavby polyfunkčního objektu na místě původního historického domu na rohu pražských ulic Lannova a Revoluční se veřejný ochránce práv zabýval poprvé už před deseti lety. Stanislav Křeček jako zástupce ombudsmana případ ukončil v&nbsp;říjnu 2013, kdy se povedlo dosáhnout toho, že Ministerstvo kultury i na základě jeho šetření zrušilo závazné stanovisko odboru památkové péče pražského magistrátu k přípustnosti demolice domu a případ mu vrátilo k&nbsp;novému projednání.&nbsp;</p>

<p>S&nbsp;avizovanou demolicí domu nesouhlasily spolky aktivně působící v&nbsp;oblasti ochrany historických budov na území hlavního města Prahy zejména Klub Za starou Prahu a specializovaný poradní orgán Vědecká rada generální ředitelky Národního památkového ústavu. Ministerstvo kultury v&nbsp;minulosti vedlo řízení o prohlášení domu za nemovitou kulturní památku, k&nbsp;&bdquo;zpamátnění&ldquo; domu ale nedošlo. Také tento dům už majitel nechal zbourat.</p>

<p>Oba případy začal ombudsman šetřit ve chvíli, kdy města o historicky cenné stavby nenávratně přišla. Cílem šetření je zmapovat a posoudit zákonnost postupu úřadů a zjistit, jak by v&nbsp;budoucnu mohly státní orgány podobným situacím předcházet. Ombudsman chce také zjistit, jestli stávající právní úprava zejména zákona o státní památkové péči obsahuje účinná pravidla ochrany staveb, které nejsou kulturními památkami, avšak mají nespornou historickou hodnotu. Poznatky z&nbsp;daného šetření by pak mohl využít například i v&nbsp;rámci připomínek k&nbsp;připravovanému novému památkovému zákonu.</p>

<p>Podobnými případy se veřejný ochránce práv zabýval už v&nbsp;minulosti. Šlo například o takzvaný <a href="https://eso.ochrance.cz/Nalezene/Edit/110">Květinový dům</a> na nároží Václavského nám a Opletalovy ulice nebo případ demolice kulturní památky <a href="https://eso.ochrance.cz/Nalezene/Edit/126">zimního stadionu Štvanice</a>.</p>

<p>&nbsp;</p>

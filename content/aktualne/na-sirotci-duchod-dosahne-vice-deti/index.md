---
title: "Na sirotčí důchod dosáhne více dětí"
vystupy:
  - tz
oldUrl: "/aktualne/tiskove-zpravy-2016/na-sirotci-duchod-dosahne-vice-deti"
date: 2016-07-22
perex: "<p>Česká správa sociálního zabezpečení bude o sirotčích důchodech rozhodovat mírnějším způsobem, než tomu bylo doposud. Více osiřelých dětí se tak dočká finanční podpory. Stávající zákonná úprava se vztahuje i na ty, kterým zemřel rodič ještě před tím, než nabyla účinnosti.  Za touto změnou stojí odhodlání paní Kolářové, která se odmítla smířit s pro ni nepříznivým rozhodnutím České správy sociálního zabezpečení (ČSSZ). Ministerstvo práce a sociálních věcí vydalo na podkladě případu jejího syna stanovisko, kterým se nyní musí řídit ČSSZ. Jsme rádi, že jsme v tomto úsilí mohli paní Kolářové pomoci. </p>"
---

<!-- imported from the old website -->

<p>Vznik nároku na sirotčí důchod závisí, mimo jiné, na tom, zda zemřelý rodič ke dni smrti splňoval podmínku délky pojištění pro nárok na invalidní důchod. Zkoumá se tedy, kolik let pojištění za určité období daný člověk získal. Zkoumané období se však v uplynulých letech opakovaně měnilo. </p> <p>V tomto případě zemřel otec chlapce v roce 2005. Dle tehdejší zákonné úpravy se zkoumalo, zda měl otec v uplynulých deseti letech alespoň pět let pojištění. Tuto podmínku nesplňoval a syn proto neměl nárok na sirotčí důchod. Postupně však docházelo k zmírňování této podmínky až do podoby účinné ode dne 1. 1. 2012. Podle nejnovější úpravy stačí, aby měl dotčený člověk alespoň pět let pojištění za uplynulých dvacet let. </p> <p>Tuto podmínku již syn paní Kolářové splňoval. Česká správa sociálního zabezpečení však tento nárok odmítla uznat, protože v době úmrtí otce tato právní úprava neexistovala. Paní Kolářová se proto obrátila na veřejného ochránce práv s žádostí o pomoc. Upozornili jsme Ministerstvo práce a sociálních věcí na nejednotný výklad podmínek. </p> <p>MPSV nám dalo za pravdu. Své stanovisko zaslalo na vědomí ČSSZ s pokynem, aby napříště v obdobných případech postupovala v souladu s právním názorem ministerstva. ČSSZ po obdržení stanoviska MPSV záležitost paní Kolářové přehodnotila a přiznala jejímu synovi sirotčí důchod zpětně ode dne 1. 1. 2012.</p> <p>Díky jejímu úsilí se tak pravidla uplatní i pro ostatní v podobné nelehké situaci. Paní Kolářová přijela veřejné ochránkyni práv za její pomoc osobně poděkovat. </p>

---
title: "Ombudsmanský výhled na rok 2024 je víc než pestrý: přichází změny ve
  stavebním zákoně, důchodech i dalších dávkách. Pokračují také přípravy na
  dětského ombudsmana nebo diskuze o nezávislém životě pro lidi s postižením"
date: 2024-01-19T10:51:14.333Z
vystupy:
  - tz
perex: >
  <p>Kvůli změnám klíčových předpisů se lidé zřejmě budou letos víc obracet na
  ombudsmana s&nbsp;problémy ve dvou oblastech, ve kterých jim už nyní
  nejčastěji pomáhá: s případy spojenými se&nbsp;sociálním zabezpečením a
  stížnostmi na úřady kvůli stavbám. Zároveň budou ombudsman i jeho zástupce dál
  upozorňovat na dlouhodobé i nově vznikající problémy, jejichž náprava vyžaduje
  především systémové změny. Nadále se budou zasazovat například o rychlejší a
  účinnější rušení velkých ústavů a rozvoj komunitních sociálních služeb.</p>
---
<p><em>&bdquo;Očekávám, že řady lidí se dotknou změny stavebního zákona. Ten od července přinese spoustu novinek, včetně zavedení jediného povolení pro stavbu. Podobné změny předpisů se postupem času projeví na počtu dotazů a stížností,&ldquo;</em> popsal ombudsman Stanislav Křeček a dodal, že veřejný ochránce práv může prověřit postup úřadů až ve chvíli, kdy lidé vyčerpají ostatní možnosti obrany proti rozhodnutí nebo průtahům. Prozradil také, že v&nbsp;souvislosti s&nbsp;novým stavebním zákonem chce aktualizovat i ombudsmanský rádce pro stavebníky <a href="https://domek.ochrance.cz/">Domek po lopatě</a>.</p>

<p>I díky stížnostem jednotlivých lidí se veřejnému ochránci práv daří odhalovat a řešit také hlubší systémové problémy. Vloni takto například upozornil na komplikace při vyřizování žádostí o <a href="https://www.ochrance.cz/aktualne/vyrizovani_zadosti_o_odskodneni_za_protipravni_sterilizace_doprovazeji_na_ministerstvu_zdravotnictvi_pochybeni_zjistil_ombudsman/">odškodnění za protiprávní sterilizace</a> nebo navrhl vhodná zlepšení při rozhodování o <a href="https://www.ochrance.cz/aktualne/zastupce_ombudsmana_chce_zlepsit_postaveni_obeti_trestnych_cinu_zadajicich_o_penezitou_pomoc_od_statu-_s_ministerstvem_spravedlnosti_bude_jednat_o_svych_doporucenich/priloha_-_shrnuti_a_doporuceni.pdf">pomoci obětem trestných činů</a>. Prověřoval, <a href="https://www.ochrance.cz/aktualne/poucily_se_urady_z_becvy_ombudsman_si_to_overi_na_pripadu_znecisteni_jihomoravske_trkmanky/">zda se úřady poučily</a> z&nbsp;řešení havárie na řece Bečvě. Zjišťoval, do jaké míry mohou soudy předcházet průtahům nejen ve složitých&nbsp;řízeních, jako byl <a href="https://www.ochrance.cz/aktualne/soudni_system_by_mel_byt_lepe_pripraveny_i_na_slozite_pripady_jako_byl_pad_mostu_ve_studence_mini_zastupce_ombudsmana/">případ železničního neštěstí ve Studénce</a>, ale i v&nbsp;běžné agendě, jako jsou <a href="https://www.ochrance.cz/aktualne/prutahum_v_rizenich_by_mely_soudy_venovat_zvysenou_pozornost_pripomnel_ombudsman_na_snemu_soudcovske_unie/">opatrovnické spory</a>. Pomohl také například vyjednat <a href="https://www.ochrance.cz/aktualne/pracovali_jste_v_cesku_i_v_zahranici_a_mate_narok_na_vychovne_diky_ombudsmanovi_muzete_spravu_socialniho_zabezpeceni_pozadat_o_vyhodnejsi_prepocet_duchodu/">plné výchovné k&nbsp;důchodu</a> i pro část seniorů, kteří kromě Česka pracovali také v&nbsp;zahraničí.</p>

<p><em>&bdquo;Předpokládám, že i letos se budeme zabývat dotazy na aktuální změny v&nbsp;důchodech. Velkou neznámou je pak připravovaná reforma sociálních dávek. Až její návrh Ministerstvo práce a sociálních věcí zveřejní, čeká nás analýza a práce na připomínkách. Budeme sledovat, jak se plánované změny dotknou lidí v nouzi, kteří bez pomoci státu sami nezvládnou zaplatit bydlení a další základní potřeby,&ldquo; </em>vysvětlil ombudsman.</p>

<p><em>&bdquo;Budeme dál s&nbsp;politiky a dalšími aktéry řešit také situaci lidí s&nbsp;postižením. Ať už jde o nutné změny v&nbsp;systému sociálních služeb spojené s&nbsp;<a href="https://www.ochrance.cz/aktualne/lide_s_postizenim_sdileli_u_ombudsmana_sve_zkusenosti_s_pobytem_v_ustavu_i_s_vlastni_cestou_k_nezavislemu_zivotu/">rušením velkých ústavů</a>, <a href="https://www.ochrance.cz/aktualne/poradni_organ_ombudsmana_pro_oblast_prav_lidi_s_postizenim_je_znepokojeny_nedostatecnou_vysi_prispevku_na_peci-_vyzval_ochrance_aby_o_situaci_informoval_ministra_prace_a_socialnich_veci/">zvýšení příspěvku na péči</a> nebo <a href="https://www.ochrance.cz/aktualne/poradni_organ_ombudsmana_pro_oblast_lidi_s_postizenim_se_dnes_venuje_pristupnosti_verejnych_budov_i_sluzeb/">přístupnost služeb i budov</a> pro lidi s&nbsp;postižením. Zásadní pro nás je <a href="https://www.ochrance.cz/aktualne/diky_zastupci_ombudsmana_jednali_na_ministerstvu_spravedlnosti_o_zmenach_ve_verejnem_opatrovnictvi_i_primo_lide_s_postizenim/">vtahovat i nadále do těchto debat</a> a příprav ty, kterých se prakticky dotknou, tedy právě lidi s&nbsp;postižením. Oni sami nejlíp vědí, s&nbsp;jakými výzvami se v&nbsp;životě potýkají a co by jim mohlo pomoci žít nezávislý a důstojný život,&ldquo;</em> upozornil zástupce ombudsmana Vít Alexander Schorm.</p>

<p>Největší změnu pro samotný úřad ombudsmana by pak podle obou představitelů představoval případný vznik <a href="https://www.ochrance.cz/aktualne/vznik_narodni_lidskopravni_instituce_nhri_i_zrizeni_detskeho_ombudsmana_by_ochranu_lidskych_prav_v_cesku_posilily_shoduji_se_ombudsman_i_jeho_zastupce/">dětského ombudsmana</a> a proměna veřejného ochránce práv v takzvanou <a href="https://www.ochrance.cz/dokument/co_je_to_narodni_lidskopravni_instituce_a_proc_ji_v_cesku_potrebujeme/">národní lidskoprávní instituci (NHRI)</a>. Obě novinky obsahuje&nbsp;připravovaná novela zákona o veřejném ochránci práv. <em>&bdquo;Na úkoly spojené s&nbsp;případnými novými agendami i na jiný způsob práce, který by se s&nbsp;nimi pojil, se jako instituce už delší dobu připravujeme. Ani <a href="https://deti.ochrance.cz/">dětský ombudsman</a>, ani <a href="https://www.ochrance.cz/aktualne/dozvuky_ombudsmanskeho_setkani_expertu_na_lidska_prava_narodni_lidskopravni_instituce_nhri_si_jako_nezavisly_prostrednik_mezi_statem_obcanskou_spolecnosti_i_verejnosti_musi_nejdrive_ziskat_jejich_duveru/">NHRI</a> by rozhodně nezačínaly ve vakuu. Budou mít na co navázat,&ldquo; </em>shodují se<em> </em>Stanislav Křeček a Vít Alexander Schorm.</p>

<p>Připomněli také, že už nyní se ombudsman zabývá tématy týkajícími se ochrany práv dětí i lidských práv obecně: chrání před špatným zacházením <a href="https://www.ochrance.cz/pusobnost/dohled-nad-omezovanim-osobni-svobody/">lidi omezené na svobodě</a>, monitoruje <a href="https://www.ochrance.cz/pusobnost/monitorovani-prav-osob-se-zdravotnim-postizenim/">práva lidí s&nbsp;postižením</a> nebo už 15 let prosazuje právo na rovné zacházení a <a href="https://www.ochrance.cz/pusobnost/rovne-zachazeni-a-diskriminace/">chrání před diskriminací</a>. Právě patnácté výročí přijetí <a href="https://www.zakonyprolidi.cz/cs/2009-198">antidiskriminačního zákona</a> si letos plánuje veřejný ochránce práv také připomenout.</p>

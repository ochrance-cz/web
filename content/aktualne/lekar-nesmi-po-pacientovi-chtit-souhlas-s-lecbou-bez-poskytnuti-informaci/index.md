---
title: "Lékař nesmí po pacientovi chtít souhlas s léčbou bez poskytnutí informací"
tags:
  - Tisková zpráva
oldUrl: "/aktualne/tiskove-zpravy-2007/lekar-nesmi-po-pacientovi-chtit-souhlas-s-lecbou-bez-poskytnuti-informaci"
date: 2007-09-11
perex: "<p></p>"
---

<!-- imported from the old website -->

<p class="Normln-web">Poučený souhlas s léčbou je problémem, s nímž se veřejný ochránce práv opakovaně setkává. Případ paní Ambrozové, popsaný v Hospodářských novinách 10. 9. 2007, kdy ji porodnice odmítla přijmout, pokud nepodepíše předtištěný dokument, není ojedinělý. Podstata je prakticky vždy stejná. Lékař chce od pacienta, aby souhlasil s léčbou uvedenou v předtištěné formuláři, ale nepoučí ho o průběhu a důsledcích léčby, ani o důvodu výběru této léčby v souvislosti s pacientovým zdravotním stavem. Právě takové poučení je podstatou informovaného souhlasu, jak jej vyžaduje čl. 5 Úmluvy o lidských právech a biomedicíně a ustanovení § 23 odst. 1 zákona č. 20/1966 Sb., o péči o zdraví lidu, ve znění od 15. 5. 2007.</p><p class="Normln-web">Podle platné právní úpravy jsou lékař a pacient rovnoprávnými partnery, kteří spolu uzavírají soukromoprávní smlouvu o poskytnutí zdravotní péče, tj. smlouvu o poskytnutí specifické služby. V tomto právním vztahu stojí na jedné straně lékař s odbornými znalostmi a dovednostmi, který nabízí poskytnutí určité služby, a na druhé straně pacient, obvykle laik, který se musí rozhodnout, zda nabízenou službu přijme, protože je nezbytná nebo vhodná ke zlepšení jeho zdravotního stavu, příp. alespoň k jeho udržení. Informace od lékaře jsou proto pro rozhodování pacienta nezbytně důležité. Pacient musí být před vyslovením souhlasu informován o svém zdravotním stavu, je třeba mu vysvětlit povahu onemocnění, jeho projevy, aktuální stádium, eventuelně nebezpečí dalšího zhoršení stavu. Lékař je povinen seznámit pacienta se způsobem a možnostmi léčby, popsat mu různé alternativy, jejich podstatu, důsledky i rizika. Až poté, co pacient tyto informace získal a porozuměl jim, může se rozhodnout, zda souhlas s léčbou udělí či nikoli.</p><p class="Normln-web">Souhlas s léčbou je právním úkonem ve smyslu ustanovení § 34 a násl. občanského zákoníku. Souhlas musí být učiněn osobou k němu způsobilou, a to svobodně, vážně, určitě a srozumitelně, jinak je neplatný. Pokud lékař pacientovi nesdělí dostatečné informace o povaze jeho onemocnění a o zamýšleném medicínském zákroku, může se pak pacient soudně domáhat prohlášení neplatnosti svého mylně uděleného souhlasu a ochrany před neoprávněným zásahem do práva na ochranu osobnosti, případně může žádat i náhradu škody na zdraví.</p><p class="Normln-web">Jako zástupkyně veřejného ochránce práv bohužel nemohu přímo prošetřit postup Nemocnice Vyškov ve věci paní Ambrozové. Domnívám se však, že je případ natolik závažný, že je třeba se jím zabývat a zjistit, zda jednání zaměstnanců uvedeného zdravotnického zařízení nebylo v rozporu se zákonem. Rozhodla jsem se proto obrátit na ředitele Krajského úřadu Jihomoravského kraje, který vykonává funkci zřizovatele a zároveň registrujícího orgánu Nemocnice Vyškov s žádostí, aby postup tohoto zdravotnického zařízení ve věci paní Ambrozové prošetřil.</p><p class="Normln-web"> </p>

---
title: Ombudsman dostal vloni 7 988 podnětů, zahájil 849 šetření, z toho 56 z
  vlastní iniciativy – přehled činnosti přináší ve výroční zprávě
draft: true
date: 2022-04-13T05:55:51.234Z
vystupy:
  - tz
perex: >
  <p>Veřejný ochránce práv zveřejnil výroční zprávu za rok 2021 a informoval o
  ní Poslaneckou sněmovnu. Ve zprávě shrnuje své poznatky za uplynulý rok,
  nejčastější podněty a problémy, ale také doporučení ke změnám právních
  předpisů nebo vydané sankce v případech, kdy nedosáhl nápravy.</p>
---
<p>V roce 2021 přišlo ombudsmanovi 7 988 podnětů, celých 70 % z&nbsp;nich spadalo do působnosti veřejného ochránce práv a mohl se jimi zabývat. Po poklesu v prvním&nbsp;&bdquo;covidovém&ldquo; roce tak podíl podnětů v&nbsp;působnosti vloni opět stoupl.</p>

<p>Lidé podobně jako v&nbsp;minulých letech nejčastěji hledali u ombudsmana pomoc s&nbsp;problémy v&nbsp;oblasti sociálního zabezpečení &ndash; sešel se v&nbsp;ní téměř takový počet případů jako v&nbsp;dalších třech nejvytíženějších oblastech dohromady. Jde o oblasti staveb a regionálního rozvoje, správu na úseku zdravotnictví a oblast armády, police a vězeňství.</p>

<p>Ombudsman zahájil 849 nových šetření, z&nbsp;nich 56 bylo z&nbsp;vlastní iniciativy. 840 šetření veřejný ochránce práv naopak v&nbsp;roce 2021 ukončil, v&nbsp;633 věcech přitom zjistil pochybení úřadů nebo diskriminaci. Ve většině případů (484) úřady po vydání zprávy o šetření pochybení napravily, v dalších 114 případech úřady chybu nenapravily, ale učinily tak po vydání závěrečného stanoviska, když přijaly navržená opatření k&nbsp;nápravě. Pouze v 17 případech úřad chybu napravit odmítl a ombudsman proto musel uložit sankci v&nbsp;podobě vyrozumění nadřízeného úřadu, případně informování veřejnosti.</p>

<h3><strong>Sankce</strong></h3>

<p>K <a href="https://www.ochrance.cz/aktualne/ministerstvo_prace_a_socialnich_veci_opakovane_odmita_opatreni_navrhovana_ombudsmanem-_verejny_ochrance_prav_proto_informoval_vladu/">sankci</a> přistoupil ombudsman například v&nbsp;případě Ministerstva práce a sociálních věcí, které nespolupracovalo při řešení několika případů týkajících se&nbsp;posuzování nároku na&nbsp;příspěvek na&nbsp;péči nebo zvláštní pomůcku. Ombudsman ministerstvo opakovaně upozorňoval na neúplné a nepřesvědčivé posudky o zdravotním stavu. Ministerstvo ovšem odmítlo provádění kontrolních lékařských prohlídek jako možného opatření k nápravě. Ty se přitom podle ombudsmana dobře osvědčily v šetřeních týkajících se invalidních důchodů.</p>

<p>Sankci jsme uplatnili také v&nbsp;případě činnosti <a href="https://www.ochrance.cz/aktualne/sankce_spolek_pro_seniory_mir_prace_funguje_jako_domov_pro_seniory_zakonem_vyzadovanou_registraci_odmita/">neregistrovaného zařízení sociálních služeb</a> na Znojemsku. Formálně se&nbsp;jedná pouze o&nbsp;spolek, jehož členy jsou ubytovaní senioři. Reálně ale zařízení funguje jako domov pro seniory a&nbsp;mělo by&nbsp;se&nbsp;tedy registrovat coby pobytová sociální služba. To&nbsp;Spolek téměř dva roky vytrvale odmítá.</p>

<h3><strong>Legislativní doporučení a připomínky k&nbsp;materiálům ministerstev</strong></h3>

<p>Ombudsman adresoval za rok 2021 Poslanecké sněmovně tři legislativní doporučení. Při svém šetření okolností <a href="https://www.ochrance.cz/aktualne/prubezna_zprava_k_havarii_na_becve_podle_ombudsmana_zpusobila_komplikace_nejasna_pravni_uprava/">havárie na řece Bečvě</a> narazil veřejný ochránce práv na nedostatky stávající právní úpravy. Jde především o nepřehlednost regulace ohlašování havárie či nejasnosti v tom, kdy má práce při zneškodňování havárií začít řídit krajský úřad, nebo který krajský úřad má práce řídit v případě, že havárie zasáhne území více krajů. Ministerstvo životního prostředí již přislíbilo, že novelu vodního zákona připraví.</p>

<p>Na místě je podle ombudsmana také komplexní úprava <a href="https://www.ochrance.cz/aktualne/obce_jako_verejni_opatrovnici_komunikuji_se_soudy_ruzne_chybi_jim_jednotne_vedeni/">opatrovnictví a podpůrných opatření</a>. Na roztříštění odpovědnosti státu za veřejné opatrovnictví upozorňuje veřejný ochránce práv opakovaně. Oblast dosud nemá vlastního gestora v podobě jednoho ministerstva, ale dělí se o ni Ministerstvo práce a sociálních věcí, Ministerstvo vnitra a Ministerstvo spravedlnosti. Domluva na možných systémových změnách je proto komplikovaná.</p>

<p>Do třetice upozornil ombudsman Poslaneckou sněmovnu na zastaralou právní úpravu <a href="https://eso.ochrance.cz/Nalezene/Edit/1520">o umělém přerušení těhotenství</a>. Podmínky pro provedení interrupce stanoví vyhláška k zákonu o umělém přerušení těhotenství, přestože podmínky pro výkon práva by obecně měly být stanoveny zákonem, nikoli prováděcím předpisem. Vyloučení provedení interrupce u některých žen v závislosti na jejich věku a počtu dětí, které porodily, považuje ombudsman za diskriminační z důvodu věku a rodičovství. Zákon o umělém přerušení těhotenství podle něj také nevhodně formuluje přípustnost provedení interrupce cizinkám, které se na území České republiky zdržují přechodně.</p>

<p>Ve výroční zprávě ombudsman shrnul i starší legislativní doporučení z&nbsp;let 2019 a 2020 a jejich vyhodnocení. Poslední dvě výroční zprávy veřejného ochránce práv Sněmovna neprojednala.</p>

<p>V roce 2020 vznesl ombudsman celkem 35 připomínek k 11 materiálům ministerstev, z&nbsp;toho šlo o 8 právních předpisů. 13 připomínek (37 %) zákonodárci přijali, další 2 pak přijali částečně. Úspěšnost našich legislativních doporučení ovlivnil konec volebního období, protože některé zákony nestihli poslanci projednat.</p>

<h3><strong>Prevence špatného zacházení s&nbsp;lidmi omezenými na svobodě</strong></h3>

<p>Vloni jsme oslavili již 15 let působení na poli <a href="https://www.ochrance.cz/aktualne/za_15_let_proveril_verejny_ochrance_prav_fungovani_504_zarizeni_v_nichz_pobyvaji_lide_omezeni_na_osobni_svobode/">prevence špatného zacházení</a> a 10 let sledování vyhoštění. Jako pozorovatelé jsme se zúčastnili pěti vyhoštění cizinců. Navštívili jsme 32 zařízení, kde jsou lidé omezení na osobní svobodě. Nadále jsme sledovali, zda kvůli protiepidemickým opatřením nedochází k nadměrným zásahům do práv lidí pobývajících v&nbsp;těchto zařízeních, ať už jde o klienty zařízení sociálních služeb, pacienty, děti nebo vězněné osoby. Jako nepřiměřený a nezákonný vyhodnotili například zákaz vycházení pro klienty domovů pro seniory a domovů pro osoby se zvláštním režimem, který na jaře 2021 platil i po skončení nouzového stavu.</p>

<h3><strong>Rovné zacházení a diskriminace</strong></h3>

<p>Téma covidových opatření rezonovalo i v&nbsp;agendě rovného zacházení. Zabývali jsme se pravidly testování žáků ve školách nebo možnostmi očkování pro cizince. V létě vyšla první z řady <a href="https://www.ochrance.cz/uploads-import/ESO/OMBUDSMAN-NF_monitor-z-01_CZ.pdf">monitorovacích zpráv o rovném zacházení</a>. Popisujeme v&nbsp;ní kritéria pro další systematické sledování problematiky vzdělávání Romů, rovného odměňování žen a mužů a některých procesních otázek.</p>

<h3><strong>Monitorování práv lidí s postižením</strong></h3>

<p>Celkem šestkrát se vloni sešel poradní orgán ombudsmana pro oblast monitorování práv lidí s&nbsp;postižením. V&nbsp;této agendě jsme vydali 6 Doporučení. Například poskytovatelům zdravotních a sociálních služeb jsme v Doporučení prakticky shrnuli problematiku očkování klientů a pacientů s podpůrným opatřením nebo sníženou schopností rozhodování. V dalších Doporučeních jsme se věnovali například přístupnosti procesu sčítání lidu, domu a bytů nebo podpoře voličů v pobytových sociálních službách. Odborné veřejnosti jsme představili ukazatele, jejichž prostřednictvím bude možné sledovat, jak si Česká republika vede při naplňování <a href="https://www.ochrance.cz/aktualne/jen_systematicke_sledovani_a_analyza_umozni_zjistit_jak_si_ceska_republika_vede_pri_naplnovani_umluvy_o_pravech_osob_se_zdravotnim_postizenim_zaznelo_na_mezinarodnim_seminari/">Úmluvy OSN</a> o právech osob se zdravotním postižením.</p>

<h3><strong>Úspěchy</strong></h3>

<p>Vloni jsme pomohli například podnikatelům v úpadku, kteří neměli nárok na kompenzační bonus. Česká televize začala na naše doporučení v&nbsp;internetovém archivu nabízet záznam hlavní zpravodajské relace Události ve znakovém jazyce. Přehled dalších významných momentů nabízí příloha.</p>

<h3><strong>Vybraná fakta</strong></h3>

<p><img alt="1.png" src="https://www.ochrance.cz/aktualne/ombudsman_dostal_vloni_7_988_podnetu_zahajil_849_setreni_z_toho_56_z_vlastni_iniciativy_prehled_cinnosti_prinasi_ve_vyrocni_zprave/1.png" /><img alt="2.png" src="https://www.ochrance.cz/aktualne/ombudsman_dostal_vloni_7_988_podnetu_zahajil_849_setreni_z_toho_56_z_vlastni_iniciativy_prehled_cinnosti_prinasi_ve_vyrocni_zprave/2.png" /></p>

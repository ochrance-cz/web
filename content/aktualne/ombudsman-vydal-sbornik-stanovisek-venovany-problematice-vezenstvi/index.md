---
title: "Ombudsman vydal sborník stanovisek věnovaný problematice vězeňství"
vystupy:
  - tz
oldUrl: "/aktualne/tiskove-zpravy-2019/ombudsman-vydal-sbornik-stanovisek-venovany-problematice-vezenstvi"
date: 2019-06-20
perex: "<p>Ombudsman vydal v pořadí druhý sborník věnovaný problematice vězeňství. Obsáhlá publikace shrnuje právní stanoviska ombudsmana k této problematice z let 2010 až 2018. Ombudsman se vězeňství věnuje již od svého vzniku a od roku 2006 pak provádí systematické návštěvy míst, kde jsou lidé omezeni na svobodě, kam patří také věznice. Ombudsman je ze zákona povinen dohlížet na to, aby ve věznicích nedocházelo k mučení, či jinému špatnému zacházení, aby byla respektována lidská důstojnost a aby život člověka odsouzeného k výkonu trestu odnětí svobody neztrácel smysl. Sborník proto přináší jednak výklad toho, co vyžaduje právní úprava a dále přináší výběr stanovisek ombudsmana za uplynulých deset let. </p>"
---

<!-- imported from the old website -->

<p>Za jednotlivými právními stanovisky ombudsmana se přitom skrývají konkrétní lidské osudy. Třeba případ muže, který pro těžký zdravotní stav požádal o odklad trestu, soud jeho žádosti vyhověl, ale rozhodnutí mu doručil pozdě. Muž nastoupil do vězení, kde po několika týdnech zemřel. </p> <p>V dalším případě byl muž převezen do civilní nemocnice ke gastroskopickému vyšetření. V přítomnosti dvou dozorců mu bylo vyšetření provedeno v situaci, kdy ležel spoután na nohou i na rukou. V jiném případě zase ombudsman řešil permanentní kamerový dozor na celách ve vazební věznici, čímž docházelo k porušování práva na soukromí. </p> <p>Ostatně jedním z cílů trestu má být náprava odsouzeného a jeho návrat do společnosti po vykonání trestu. Během trestu má odsouzený stejně jako jakýkoliv jiný člověk právo na lidskou důstojnost, slušné zacházení nebo na kontakt s vnějším světem. Podmínky, jaké ve věznicích panují, vypovídají především o společnosti, která trestá.</p> <p>České vězeňství se bohužel dlouhodobě potýká s přeplněností věznic. Tento velký problém výrazně ovlivňuje život vězňů a také práci příslušníků vězeňské služby. V rámci Evropské unie máme jeden z nejvyšších podílů vězňů v populaci.</p> <p>Sborník shrnuje, jaké mají být například materiální podmínky ve věznicích a vybavení jednotlivých cel, jak se má předcházet šikaně nebo jak se má řešit, pokud k ní dojde, jak se má přistupovat ke kázeňským trestům nebo k používání donucovacích prostředků. Publikace je díky šíři pokrytých témat určena nejen odborné veřejnosti nebo ředitelům věznic, ale může pomoci také právním zástupcům odsouzených nebo jejich příbuzným. </p> <p>Díky desítkám systematických návštěv, které právníci a právničky ombudsmana vykonali ve věznicích České republiky, přináší publikace nejen shrnutí toho, jak by situace měla vypadat, ale také reflektuje reálný zjištěný stav nebo nejčastějších prohřešky. </p> <p>Zveřejněná stanoviska ombudsmana pak nejčastěji vychází z podnětů samotných vězňů nebo jejich příbuzných. Ombudsman obdrží každý rok několik set takových podnětů. V roce 2018 to bylo 450 podnětů.</p> <h5>Sborník Vězeňství II:</h5> <p><a href="/uploads-import/Publikace/sborniky_stanoviska/Sbornik_Vezenstvi_II.pdf" target="_blank">/uploads-import/Publikace/sborniky_stanoviska/Sbornik_Vezenstvi_II.pdf</a></p>

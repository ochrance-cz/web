---
title: "Ministerstvo spravedlnosti vyslyšelo ombudsmana. Novým rozhodnutím
  přiznalo peněžitou pomoc muži, který při napadení přišel o zuby "
date: 2022-02-22T09:41:26.410Z
vystupy:
  - tz
perex: >
  <p>Lidé, kteří se stanou obětí trestného činu, mohou požádat stát o peníze na
  léčbu fyzických i duševních následků události. Počítá s&nbsp;tím zákon o
  obětech trestných činů. O takzvanou peněžitou pomoc lidé žádají odbor
  odškodňování Ministerstva spravedlnosti. Veřejný ochránce práv nyní pomohl
  žadateli, kterému ministerstvo peníze napoprvé nepřiznalo. Po upozornění
  ombudsmana ministerstvo přehodnotilo své původní rozhodnutí a uznalo, že podle
  povahy zranění má mladý muž na pomoc nárok.</p>
---
<p>Ministerstvo v tomto&nbsp;případě vydalo takzvané nové rozhodnutí. U toho původního totiž současné předpisy žádný opravný prostředek neumožňují. Na složitý proces vyřizování žádostí o peněžitou pomoc obětem trestných činů upozorňuje ombudsman dlouhodobě. Ombudsman ministerstvu navrhl, aby využívalo právě možnost původní posouzení situace přehodnotit a vydat ve stejném případě nové rozhodnutí.</p>

<p><em>&bdquo;Jsem rád, že ministerstvo přijalo naši argumentaci a dokonce přislíbilo, že bude institut nového rozhodnutí používat v&nbsp;případech, kdy žadatelé upozorní na chybu v&nbsp;posouzení,&ldquo;</em> vítá krok Ministerstva spravedlnosti ombudsman Stanislav Křeček a upozorňuje, že právě 22. únor je Evropský den obětí trestných činů, kdy by si lidé měli připomenout, že roli oběti si nikdo nevybírá. Je důležité, aby i společnost oběti trestných činů podpořila při&nbsp;návratu do běžného života a nabídla jim dostatečné možnosti k&nbsp;ulehčení situace.&nbsp;</p>

<p>Peněžitá pomoc má sloužit k překlenutí zhoršené sociální situace způsobené trestným činem, proto je zcela zásadní, aby ji oběti dostaly co nejdříve. Lidé mohou o peníze žádat do dvou let od zjištění újmy a nejpozději do pěti let od spáchání trestného činu. Ministerstvo by mělo o jejich žádosti rozhodnout nejpozději do tří měsíců. <em>&bdquo;Z&nbsp;případů našich stěžovatelů ale víme, že tato lhůta bývá výrazně překročena. Někdy dokonce o více než rok,&ldquo;</em> popisuje Stanislav Křeček.</p>

<p>Veřejný ochránce práv si proto zlepšení postavení obětí trestných činů při poskytování peněžité pomoci stanovil jako jednu z&nbsp;priorit pro rok 2022. S&nbsp;ministrem spravedlnosti chce například jednat o dostatečném personálním obsazení odboru odškodňování. Plánuje také nadále spolupracovat s Bílým kruhem bezpečí a oslovit i další&nbsp;organizace zaměřené na pomoc obětem trestných činů.</p>

<p>Ombudsman považuje za klíčové přiblížit k&nbsp;sobě jednotlivé aktéry, kteří se na pomoci obětem trestných činů podílejí. Právě propojení jejich zkušeností může vést k&nbsp;nalezení řešení, které bude pro oběti trestných činů nejvhodnější.</p>

<p><strong>Přílohy:</strong></p>

<p><a href="https://eso.ochrance.cz/Nalezene/Edit/9956">Zpráva o šetření</a></p>

<p><a href="https://eso.ochrance.cz/Nalezene/Edit/9958">Závěrečné stanovisko</a></p>

<p>&nbsp;</p>

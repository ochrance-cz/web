---
title: "Pohřebnictví se dnešním dnem mění"
vystupy:
  - tz
oldUrl: "/aktualne/tiskove-zpravy-2017/pohrebnictvi-se-dnesnim-dnem-meni"
date: 2017-09-01
perex: "<p>Ode dneška platí některé významné změny v pohřebnictví. Po šestnácti letech se zásadněji mění zákon o pohřebnictví, aby lépe odpovídal změnám, jimiž společnost prošla.</p>"
---

<!-- imported from the old website -->

<p>Novela, která dnes nabývá účinnosti, je první zásadní revizí zákona o pohřebnictví za dobu jeho účinnosti. Posiluje práva pozůstalých a nájemců hrobových míst, vnáší do pohřebnictví více kontroly. Změny ovlivnil i nový občanský zákoník, jenž výrazně posílil právo na ochranu osobnosti zahrnující právo každého na slušný pohřeb podle místních zvyklostí.</p> <p>Ombudsmanka se do prací na novele aktivně zapojila a i díky jejímu úsilí mají rodiče mrtvě narozených dětí právo je pohřbít. Až dosud se mrtvě narozené děti spalovaly v nemocničních spalovnách společně s amputáty a ostatním biologickým odpadem. Nyní budou moci rodiče mrtvě narozeného dítěte bez ohledu na délku trvání těhotenství či váhu plodu požádat zdravotnické zařízení o vydání pozůstatků a své mrtvě narozené dítě důstojně pohřbít.</p><p> Další změnou, kterou ombudsmanka vítá, je posílení pravomoci krajských úřadů a Ministerstva pro místní rozvoj na úseku pohřebnictví. Ty by se měly stát plnohodnotnými dozorovými orgány s právem ukládat nápravná opatření a sankce. Dochází tím ke zvýšení právní ochrany pozůstalých a zajistí se účinnější vymáhání zákonem uložených povinností.</p>

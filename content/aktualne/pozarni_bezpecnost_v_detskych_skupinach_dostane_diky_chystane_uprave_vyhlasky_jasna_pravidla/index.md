---
title: Požární bezpečnost v dětských skupinách dostane díky chystané úpravě
  vyhlášky jasná pravidla
date: 2022-06-06T10:02:33.168Z
vystupy:
  - tz
perex: >
  <p>Požární detektory a hlásiče i přenosný hasicí přístroj by se brzy mohly
  stát povinnou výbavou každé dětské skupiny. Ministerstvo vnitra přidalo do
  návrhu novely vyhlášky o technických podmínkách požární ochrany staveb i další
  pravidla určená přímo dětským skupinám. Ta se týkají například počtu a délky
  únikových cest nebo požadavků na požární odolnost stropů a stěn. Ombudsman
  Stanislav Křeček v&nbsp;připomínkovém řízení tento posun v&nbsp;předpisech
  uvítal. Dosud totiž vyhláška dětské skupiny výslovně nezmiňovala.</p>
---
<p><a href="https://apps.odok.cz/veklep-detail?p_p_id=material_WAR_odokkpl&amp;p_p_lifecycle=0&amp;p_p_state=normal&amp;p_p_mode=view&amp;p_p_col_id=column-1&amp;p_p_col_count=3&amp;_material_WAR_odokkpl_pid=KORNCE3CBWKB&amp;tab=detail">Novela vyhlášky</a> počítá s&nbsp;odstupňováním požadavků podle maximálního počtu dětí ve skupině. Na dětské skupiny s&nbsp;vyšší kapacitou klade i vyšší požadavky z&nbsp;hlediska požární ochrany. Například u skupin s&nbsp;kapacitou nad dvanáct dětí bude vyžadovat už dvě únikové cesty místo jedné. Naopak malé dětské skupiny do šesti dětí by měly vystačit alespoň se zmíněnými detektory, hlásiči a hasicím přístrojem.</p>

<p><em>&bdquo;Oceňuji, že Ministerstvo vnitra výslovně pamatuje na danou problematiku a stanoví požadavky požární bezpečnosti ve vztahu k&nbsp;stavbám, ve kterých je provozována dětská skupina. K ustanovení, které rozsah splnění požadavků požární ochrany váže na maximální počet dětí v&nbsp;dětské skupině, nemám výhrady,&ldquo;</em> zhodnotil plánovanou novelu ombudsman Stanislav Křeček.</p>

<p>Zároveň ministerstvo upozornil na své šetření věnované provozu dětských skupin z&nbsp;pohledu veřejného stavebního práva. V&nbsp;něm se obcí s&nbsp;rozšířenou působností i krajských úřadů a magistrátů dotazoval mimo jiné na praxi při povolování provozu dětských skupin v&nbsp;objektech zkolaudovaných k&nbsp;jinému účelu nebo řešení stížností na možné obtěžování okolí.</p>

<p><em>&bdquo;I v&nbsp;případech popsaných našimi stěžovateli se setkávám s tím, že obecné stavební úřady ne vždy důsledně posuzují všechny okolnosti záměru zřídit a provozovat dětskou skupinu. Může jít nejen o požadavky na zajištění bezpečnosti dětí, ale také o dopady provozu takové skupiny na okolí, včetně zvýšení hlučnosti nebo intenzity provozu,&ldquo;</em> dodal ombudsman.</p>

<p>O tématu <a href="https://www.ochrance.cz/aktualne/zastupce_uradu_na_kulatem_stole_o_stavebnim_pravu_zajimalo_napriklad_udelovani_vyjimek_z_obecnych_pozadavku_na_vystavbu_nebo_reseni_situace_kdy_opakovane_dostavaji_zadosti_o_dodatecne_povoleni_nepovolene_stavby/">požární ochrany</a> chce ombudsman v&nbsp;budoucnu jednat také s Generálním ředitelem Hasičského záchranného sboru.</p>

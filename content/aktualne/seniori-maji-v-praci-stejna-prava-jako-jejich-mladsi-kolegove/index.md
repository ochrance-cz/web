---
title: "Senioři mají v práci stejná práva jako jejich mladší kolegové"
vystupy:
  - tz
oldUrl: "/aktualne/tiskove-zpravy-2018/seniori-maji-v-praci-stejna-prava-jako-jejich-mladsi-kolegove"
date: 2018-09-13
perex: "<p>Na ombudsmanku se obrátila učitelka střední školy, kterou zaměstnavatel diskriminoval z důvodu věku. Odmítl jí poskytnout studijní volno, na které má ze zákona nárok. Zaměstnavatel to zdůvodnil vnitřním předpisem školy, který toto právo upíral učitelům pobírajícím starobní důchod. Po konzultaci s ombudsmankou se stěžovatelce podařilo zjednat nápravu. </p>"
---

<!-- imported from the old website -->

<p>Stěžovatelka pracovala jako učitelka střední školy jednadvacet let. Na sklonku minulého roku si požádala o starobní důchod a začátkem roku letošního jí bylo vedením školy oznámeno, že učitelé pobírající starobní důchod nemají nárok na studijní volno. Tento krok byl odůvodněn vnitřním předpisem školy.</p> <p>Právo na poskytnutí studijního volna náleží ze zákona všem pedagogickým pracovníkům. Zákon nestanovuje žádné rozdíly z důvodu věku. Je totiž právem a také povinností pedagogů se dále vzdělávat. Stejně se k této otázce staví také Ministerstvo školství.</p> <p>Ombudsmanka stěžovatelku informovala, že dle antidiskriminačního zákona je v pracovněprávních vztazích zakázáno zacházet s osobou méně příznivě z důvodu jejího věku. Z příslušného ustanovení předpisu dané školy přitom vyplývalo, že jsou zaměstnanci, kteří pobírají starobní důchod, znevýhodněni ve srovnání s ostatními kolegy.</p> <p>Stěžovatelka seznámila s dopisem ombudsmanky vedení školy, které pak přestalo ve zbývající části školního roku příslušný předpis vůči stěžovatelce uplatňovat. V letošním školním roce pak dojde k přepracování vnitřních předpisů střední školy. </p>

---
title: "Média o prezentaci špatného zacházení v neregistrovaných zařízeních poskytujících péči seniorům"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/media-o-prezentaci-spatneho-zachazeni-v-neregistrovanych-zarizenich-poskytujicich-peci/"
date: 2014-07-18
perex: "<p>Na tiskové konferenci v úterý 24. června seznámila veřejná ochránkyně práv veřejnost s průběžnými výsledky systematických návštěv ubytovacích zařízení, která poskytují péči seniorům, aniž by měla potřebné oprávnění k poskytování sociálních služeb. Přinášíme vybrané ohlasy médií:</p>"
---

<!-- imported from the old website -->

<h5>Ombudsmanka Šabatová varuje před nelegálními ústavy sociální péče</h5><p>Zpravodajství ČTK téma shrnulo 24. června ve zprávě Vladimíra Klepáče:</p><p>„Ombudsmanka Anna Šabatová varuje před umisťováním důchodců do nelegálních ústavů sociální péče pro seniory s demencí. Pracovníci její kanceláře zkontrolovali sedm těchto zařízení a zjistili, že péče v nich je neodborná, celkově špatná a životní podmínky nedůstojné. Šabatová to dnes řekla novinářům. Zdůraznila, že nikdo neví, kolik těchto zařízení v zemi je. Podle ní z kontrol plyne jediný závěr: všechna tato zařízení by se měla zlegalizovat tak, že budou zaregistrována, anebo by měla ukončit činnost. Na to by měly dohlédnout krajské úřady.</p><p>V ČR je síť řádných ústavů sociálně péče pro seniory. Jsou zaregistrovány na příslušných krajských úřadech a jejich seznam lze najít na webu ministerstva práce a sociálních věcí. Jde o zařízení pod kontrolou sociálních pracovníků, v nichž je možné si stěžovat na nedostatky a které čerpají státní dotace.</p><p>Opakem toho jsou neregistrovaná zařízení. Většinou působí ve zkrachovalých penzionech, dávno zaniklých kulturních centrech nebo větších rodinných domech, pro něž se nenašlo využití. V názvu obvykle mají něco jako &quot;spokojené stáří&quot; nebo &quot;důstojné stáří&quot;. V podstatě jde o ústavy sociální péče, které od těch registrovaných běžný člověk ani není schopen rozeznat.</p><p>Rozdíl je v tom, že nedostávají státní dotace, žijí zcela z poplatků klientů, přičemž nemají na kvalitní péči peníze. Především nepodléhají kontrole. &quot;Provoz takovéhoto zařízení může být celkem dobrý business pro menší rodinu,&quot; řekla Marie Lukasová z kanceláře ombudsmanky.</p><p>Z výsledků sedmi neregistrovaných ústavů vyplynulo, že klientům odebírají veškeré jejich příjmy a neponechávají jim z nich ani 15 procent, jak uvádí zákon. Klienti jsou připoutáváni na lůžka a zamykáni na pokojích, a to bez pravidel. Personál bez kvalifikace jim podle vlastního uvážení podává tlumicí léky. Navíc péče o klienty je intuitivní, a ne odborná. &quot;Klienti jsou přitom často lidé, kteří nutně potřebují velmi specifickou, náročnou a odbornou péči,&quot; zdůraznila Šabatová.</p><p>Zpráva ombudsmanky ke kontrolám těchto zařízení nešetří kritikou. &quot;Ve většině zařízení byla cítit moč, v menšině zápach stolice. V jednom případě byl v zařízení výrazný chlad,&quot; uvádí dokument. Problém podle Šabatové spočívá v tom, že kraje o těchto zařízeních nevědí, proto je ani nekontrolují.</p><p>K nejproblematičtějším patří podle ní Centrum komplexních služeb pro rodinu a domácnost v Kunštátě na Blanensku. Je provozováno v bývalém kulturním domě, v jehož spodní části je diskotéka. Klienti nemají šanci dostat se ven na čerstvý vzduch, protože zařízení schází zahrada. Na lůžkách jsou podomácky vyrobené postranice z překližky a pouta na přivazování.</p><p>Zatímco vedení zařízení uvádí, že klientům poskytuje &quot;láskyplnou péči&quot;, podle Šabatové je to obráceně. Když jej vyzvala, aby se nechalo řádně zaregistrovat jako ústav, majitelé centra to odmítli s tím, že provozují pouze ubytovnu.</p><p>Šabatová upozornila na to, že neregistrované ústavy obcházejí zákon. Jejich provozovatelům za to hrozí milionová pokuta nebo trestní stíhání. Ministerstvo práce a sociálních věcí i kraje vyzvala, aby se úředníci zaměřili na kontrolu těchto ústavů.</p><p>&quot;Nechceme házet všechny do jednoho pytle s tím, že se chtějí přiživovat na péči o nemohoucí seniory. Někteří zřizovatelé mají jistě dobré pohnutky, ale tímto způsobem prostě nemohou postupovat,&quot; dodala Šabatová.“</p><h5>V nelegálních domovech důchodců trápí klienty</h5><p>Mladá fronta DNES publikovala 25. června text Lukáše Valáška:</p><p>„Ombudsmanka Anna Šabatová varuje před neregistrovanými ústavy pro staré lidi. Zatímco domovy důchodců musí plnit přísné normy, „penziony“ či „centra péče“ nikdo nekontroluje.</p><p>BRNO V České republice existují načerno provozované „domovy důchodců“, v nichž špatná péče hraničí s trýzněním starých lidí. Kolik jich je, nikdo přesně neví, ale ombudsmanka Anna Šabatová včera prohlásila, že za poslední dva roky jich její úřad našel sedm.</p><p>Podle Šabatové nerušeně fungují i přesto, že za provozování bez registrace hrozí až milionová pokuta. Nemá ji však kdo udělit. Úředníci se o nelegálních domovech většinou nedozvědí.</p><p>„Nejenže obcházejí právo, ale hlavně mají nižší kvalitu péče. V zařízeních klientům velmi často odnímají všechny peníze či doklady. I kdyby se rozhodli odejít, jako že kvůli svému stavu většinou nemohou, toto jim v tom zabrání. Bohužel není výjimkou ani to, že jsou lidé přes noc v pokojích zamykáni bez pomoci,“ popsala Šabatová.</p><p><strong>Jak obejít zákon</strong></p><p>Každý podnikatel, který chce v České republice vybudovat domov pro důchodce, se přitom podle zákona musí registrovat u příslušného krajského úřadu. A úředníci u něj pak pravidelně kontrolují dodržování norem. Podnikatelé to však obcházejí. Místo domova pro seniory otevřou pro staré lidi „dům“, „penzion“ či „centrum“ a tvrdí, že se zákon na jejich zařízení nevztahuje. Veřejná ochránkyně práv zveřejnila výsledky kontroly jednoho takového zařízení. Funguje v prvním patře budovy v Kunštátu na Blanensku, ve které je i diskotéka a restaurace. V pokoji „Centra komplexních služeb pro rodinu a domácnost“ vedle sebe žije na dvacet lidí, kteří trpí paranoidní schizofrenií, těžkou demencí či jsou trvale upoutáni na lůžko.</p><p>Pracovníci úřadu ombudsmana na místě cítili zápach moči a výkalů. Jeden z klientů byl dokonce přivázán amatérsky vyrobenými pásy k posteli. O nemohoucí se tu starají „sestry“, které dostávají 60 korun na hodinu.</p><p>„Existuje spousta předpisů a norem, které pro mě nemají význam. Na trhu sociálních služeb je mezera, kterou jsme pokryli. Přijímáme klienty, které nikdo nechce. Kolikrát děláme i charitu,“ brání se ředitelka zařízení Khrystyna Chernei, podle které je péče v kunštátském domově v pořádku. K registraci podle ní není důvod, protože provozuje pouze ubytovnu a další služby nájemníkům jen zprostředkovává.</p><p><strong>Výhodný byznys</strong></p><p>Jde však hlavně o velmi výnosný byznys. Zatímco registrovaná zařízení musí ze zákona klientům patnáct procent důchodu nechat, ta neregistrovaná ho často žádají celý. A navíc si berou příplatky od příbuzných. Měsíčně tak lůžko přijde i na 25 tisíc korun. To je případ dalšího zařízení bez registrace, který MF DNES odhalila v Jihomoravském kraji. Dům pro seniory Mia provozuje Josef Kolařík.</p><p>Co se dnes děje v jeho zařízení pro důchodce, nikdo pořádně neví. „Nesmíte to brát jako práci. Je to poslání. Chodím za klienty i v noci. Když si na ty lidi zvyknete, jdete mezi nimi a oni vás líbají na čelo a jsou šťastní, že vás vidí, je to skvělé,“ popsal Kolařík přes plot domu. Dovnitř MF DNES pustit nechtěl.</p><p>Jihomoravští úředníci, kteří jsou za oba domovy odpovědní, přitom v historii krajského odboru sociální péče ještě za takové obcházení zákona nikomu pokutu nedali. A podle ombudsmanky to není v jiných krajích o mnoho lepší.</p><p>„Pokud nedostane krajský úřad ze strany veřejnosti nebo klientů podnět, tak není schopen rozpoznat, že se za nějakým podnikatelským záměrem skrývá neregistrovaná sociální služba,“ zdůvodnil to brněnský krajský radní pro zdravotnictví Marek Šlapal (ČSSD). Oba zmíněné domovy však podle něj kontroloři už prošetřují.“</p><h5>Ombudsmanka varuje před neregistrovanými ústavy pro seniory</h5><p>Český rozhlas publikoval 24. června na základě práce Martiny Pelcové, Vladimíra Kroce a Maríny Dvořákové:</p><p>Třetina sociálních zařízení pro seniory s demencí, které kontroloval úřad ombudsmanky, nemělo potřebnou registraci. Veřejná ochránkyně práv před nimi varuje, představují podle ní zvýšené riziko pro život, zdraví i lidskou důstojnost. Kontroloři zjistili neodbornou péči i omezování osobní svobody.</p><p>„Zařízení zareagovala trošku arogantně. My nejsme žádná sociální služba, nestarejte se o nás, vy jste si zasedli na soukromé zařízení,“ popsala ombudsmanka Anna Šabatová. Přitom i ta podle jejích slov můžou poskytovat kvalitní péči. Rodina, která pro seniora hledá sociální službu, by si měla její legálnost ověřit v registru poskytovatelů sociálních služeb na stránkách ministerstva práce a sociálních věcí. Kraje by pak měly dohlédnout na to, aby nelegální ústavy buďto ukončily činnost, anebo získaly registraci. Objevené nedostatky podle ombudsmanky Šabatové totiž ohrožují klienty na životě i důstojnosti. „Klientům jsou odebrány veškeré peníze – nezůstane jim ani těch 15 procent z důchodu, jako je to v registrované službě,“ uvedla Šabatová. Někdy jsou fyzicky omezování v pohybu. „V jednom zařízení nebyla vůbec noční služba a dvě klientky dosti závislé na péči byly zamčeny každou noc v pokoji a nikdo v tom zařízení nebyl,“ dodala. Častým příkladem špatného zacházení pak jsou špatná péče o osoby závislé, nízký standard soukromí, finanční odkázanost lidí na poskytovateli, přísný režim, který měl prvky libovůle či omezování ve volnosti pohybu.</p><p>„Ze sedmi zařízení, která byla navštívena, již čtyři obdržela zprávu ochránkyně a ve všech případech bylo konstatováno špatné zacházení,“ vedoucí oddělení dohledu nad omezováním osobní svobody Veřejného ochránce práv Marie Lukasová. Jedním z problematických zařízení bylo i Centrum komplexních služeb pro rodinu a domácnost v Kunštátě na Blanensku. Je to podle Marie Lukasové také první zařízení, které dospělo do stadia sankce. „Bylo tam zjištěno poskytování ošetřovatelské péče – to znamená už určitého stupně náročnosti – na zcela laickém základě. Podle názoru ochránce strava poskytovaná lidem s různými zdravotními problémy a závislostí na péči nebyla dostatečná,“ vysvětluje Marie Lukasová s tím, že nedostatečná byla i ochrana soukromí klientů a problematické pak jejich omezování v pohybu. „Dnes poté, co jsme se dočetli zprávu od paní ombudsmanky, jsem šla osobně za svými klienty a všem, kteří jsou schopni pochopit, o čem se bavíme, byli strašně překvapení, že to není pravda. A písemně nám to už všechno sepsali, že to absolutně není pravda,“ ohrazuje se ředitelka Centra komplexních služeb pro rodinu a domácnost v Kunštátu na Blanensku Kristina Černěj. Kristina Černěj nechce své zařízení registrovat jako ústav, protože trvá na domáckosti prostředí zařízení. „Je tam spousta toho, co se musí splňovat a podle nás úplně zbytečně, bez toho se dá obejít a nese to obrovské finanční náklady,“ dodává Černěj s tím, že jejich zařízení, které sídlí v bývalém kulturním domě s fungující diskotékou v přízemí, není dotováno.</p><p>Nelegální provozování sociálních a zdravotních služeb je správním deliktem, který může stíhat krajský úřad. Sankce pak dosahuje až milionu korun, přičemž stíhání může být opakované. „Jediným úřadem, který tuto činnost může sledovat, kromě kanceláře ombudsmana, může jít do podrobností a šetřit zařízení přímo na místě, jsou krajské úřady. Jsou příslušné podle toho, kde má podnikatel sídlo,“ vysvětluje Marie Lukasová. Kristina Černěj dodává, že její klienti kdykoli mohou to, že se jim v jejím zařízení nelíbí, říci svým příbuzným nebo ošetřujícím lékařům. „Nikdo je tady nedrží,“ uzavírá.</p><h5>Péče v neregistrovaných domovech pro seniory se podobá hororu, varuje ombudsmanka</h5><p>Portál Novinky.cz referoval o poznatcích ochránkyně pod poněkud expresivním nadpisem a za použití až zkreslujícího dramatického výraziva z pera Miroslava Homoly, rovněž 24. června:</p><p>„Ombudsmanka Anna Šabatová varuje před umisťováním lidí do nelegálních ústavů, které se zaměřují na péči pro seniory s demencí, ale nemají patřičnou registraci. Pracovníci její kanceláře zkontrolovali sedm těchto zařízení a zjistili, že péče v nich je neodborná, životní podmínky nedůstojné, často jako vystřižené z hororu.</p><p>Lidé jsou zamykáni na pokojích bez možnosti dalšího pohybu, někteří dokonce přivazováni na provizorně podomácku vyráběných „bezpečnostních“ lůžkách. Mnozí klienti jsou obíráni o penze, někteří přijdou o osobní doklady. Léky, pokud vůbec nějaké dostanou, jim podávají lidé bez patřičných zkušeností a oprávnění.</p><p>V Česku existuje síť řádných ústavů sociální péče pro seniory. Jsou zaregistrovány na příslušných krajských úřadech a jejich seznam lze najít na webu ministerstva práce a sociálních věcí. Jde o zařízení pod kontrolou sociálních pracovníků, v nichž je možné si stěžovat na nedostatky a které čerpají státní dotace.</p><p>Jejich opakem jsou neregistrovaná zařízení. Většinou působí ve zkrachovalých penziónech, dávno zaniklých kulturních centrech nebo větších rodinných domech, pro něž se nenašlo využití. V názvu obvykle mají něco jako „spokojené stáří&quot; nebo „důstojné stáří&quot;. V podstatě jde o ústavy sociální péče, které od těch registrovaných člověk není schopen rozeznat. </p><p><strong>Ústavy bez kontroly</strong></p><p>Rozdíl je v tom, že nedostávají státní dotace, žijí zcela z poplatků klientů, přičemž nemají peníze na kvalitní péči. Především nepodléhají kontrole.</p><p>K nejproblematičtějším patří podle Šabatové Centrum komplexních služeb pro rodinu a domácnost v Kunštátě na Blanensku. Je provozováno v bývalém kulturním domě, v jehož spodní části je diskotéka. Klienti nemají šanci dostat se ven na čerstvý vzduch, protože zařízení schází zahrada.</p><p>Na lůžkách jsou podomácku vyrobené postranice z překližky a pouta na přivazování. Zatímco vedení zařízení uvádí, že klientům poskytuje „láskyplnou péči&quot;, podle Šabatové je to obráceně. Když jej vyzvala, aby se nechalo řádně zaregistrovat jako ústav, majitelé centra to odmítli s tím, že provozují pouze ubytovnu. </p><p><strong>Nikdo neví, kolik jich existuje</strong></p><p>Šabatová zdůraznila, že netuší, kolik podobných zařízení v Česku existuje. Z kontrol podle ní plyne jediný závěr: všechna tato zařízení by se měla zlegalizovat tak, že budou zaregistrována, anebo by měla ukončit činnost. Na to by měly dohlédnout krajské úřady. „Naše poznatky postupujeme krajským úřadům a dalším institucím, které by mohly pomoci těmto často bezbranným lidem,“ dodala Šabatová.“</p>

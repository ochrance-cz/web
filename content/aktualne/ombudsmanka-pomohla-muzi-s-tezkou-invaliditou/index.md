---
title: "Ombudsmanka pomohla muži s těžkou invaliditou"
oldUrl: "src/www.ochrance.cz/aktualne/tiskove-zpravy-2018/ombudsmanka-pomohla-muzi-s-tezkou-invaliditou"
date: 2018-01-05
perex: "<p>Česká správa sociálního zabezpečení (ČSSZ) uznala mladého muže invalidním ve druhém stupni. Invalidní důchod mu však nepřiznala. Důvodem byla chybějící doba důchodového pojištění. Rodiče muže se proto obrátili na ombudsmanku, které se během šetření podařilo sjednat nápravu. Muži byl přiznán invalidní důchod a získal také doplatek za období, kdy mu nebyl vyplácen. Ombudsmanka proto mohla případ uzavřít. </p>"
---

<!-- imported from the old website -->

<p>ČSSZ v roce 2016 zamítla muži žádost o invalidní důchod, přestože ho uznala invalidním ve druhém stupni od roku 2015. Jeho zdravotní stav byl vyhodnocen na úrovni těžkého postižení. Podle ČSSZ chyběly muži skoro tři roky důchodového pojištění. Muž si poté podal novou žádost. Nový lékařský posudek již vyhodnotil jeho zdravotní stav jako třetí stupeň invalidity, a to od roku 2016. Invalidní důchod mu však ČSSZ opět nepřiznala z důvodu chybějící doby důchodového pojištění.</p> <p>Jelikož zůstával bez finančních prostředků, jeho rodiče se obrátili na ombudsmanku. Z lékařských zpráv a jiných podkladů vyplývalo, že muž se nestal invalidní ve chvíli, kdy se obrátil na ČSSZ, tedy v roce 2015. Jeho zdravotní problémy začaly již v roce 2008 a neustále se zhoršovaly. Proto ani nedokončil studium, nezvládl zapojení do pracovního procesu. ČSSZ se však těmito skutečnostmi dostatečně nezabývala. Ombudsmanka považovala stanovené datum vzniku invalidity za nepřesvědčivě zdůvodněné. Obrátila se proto na ředitele interního auditu a kontroly ČSSZ. </p> <p>V roce 2017 byla provedena mimořádná kontrolní lékařská prohlídka, která se zabývala správností stanoveného data vzniku invalidity. S ohledem na výsledky této prohlídky přiznala ČSSZ muži částečný invalidní důchod od roku 2008. Od roku 2010 pak invalidní důchod pro invaliditu prvního stupně, od roku 2015 druhého stupně a od roku 2016 pro invaliditu třetího stupně. Muž obdržel doplatek důchodu za tato původně neuznaná období a nyní již pobírá invalidní důchod. Ombudsmanka tak mohla případ uzavřít.  </p>

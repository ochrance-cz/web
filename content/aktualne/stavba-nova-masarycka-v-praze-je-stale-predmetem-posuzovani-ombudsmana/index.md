---
title: "Stavba „Nová Masaryčka“ v Praze je stále předmětem posuzování ombudsmana"
tags:
  - Tisková zpráva
oldUrl: "/aktualne/tiskove-zpravy-2020/stavba-nova-masarycka-v-praze-je-stale-predmetem-posuzovani-ombudsmana"
date: 2020-12-15
perex: "<p>V listopadu tohoto roku ombudsman informoval veřejnost, že se na základě mediálních zpráv rozhodl zahájit šetření z vlastní iniciativy a prověřit tak postupy úřadů ve věci stavby Polyfunkční objekt Masaryk Centre 1, nazývané též jako Nová Masaryčka v Praze. Šetření zatím není ukončeno.</p>"
---

<!-- imported from the old website -->

<p>Předmětem posuzování ombudsman učinil územní rozhodnutí o umístění stavby, které na první etapu zahrnující kancelářské budovy s obchody vydal dne 17. 4. 2020 Úřad městské části Praha 1, stavební úřad. Jako zásadní přitom ombudsman považoval námitku, že veřejnost, která se účastnila řízení o posouzení vlivu dané stavby na životní prostředí (tzv. proces EIA), nebyla připuštěna do územního řízení o umístění stavby.</p> <p><i> „Vzhledem k tomu, že jsem měl k dispozici pouze kusé informace z médií a současně jsem se dověděl o probíhajícím odvolacím řízení, rozhodl jsem se průběh řízení u správních orgánů sledovat. V současné době se zaměřím na vyhodnocení odvolacího rozhodnutí Magistrátu hlavního města Prahy, kterým bylo odvolání účastníků řízení zamítnuto jako nepřípustné,“</i> říká ombudsman. Šetření ze strany ombudsmana proto ukončeno nebylo a kauza stále zůstává předmětem jeho posuzování. Ombudsman se přitom zaměří i na její současný vývoj, který bude mít zřejmě pokračování v následujícím roce. S ohledem na zákonnou právní úpravu bude nyní povinností Magistrátu hlavního města Prahy též vyhodnotit, zda nejsou dány důvody pro zahájení řízení z moci úřední (zde zejména tzv. přezkumného řízení). </p><i> „Své právní kroky k nápravě však musí pečlivě a především včas zvážit též osoby, které se rozhodnutími cítí být dotčeny na svých právech. Ze své pozice mi nepřísluší, abych do této jejich činnosti jakkoliv zasahoval,“</i> upozorňuje a uzavírá ombudsman. O výsledku svého šetření, které ze strany ombudsmana nebylo ukončeno a bude tak pokračovat i v novém roce, může ombudsman opět vyrozumět širokou veřejnost.

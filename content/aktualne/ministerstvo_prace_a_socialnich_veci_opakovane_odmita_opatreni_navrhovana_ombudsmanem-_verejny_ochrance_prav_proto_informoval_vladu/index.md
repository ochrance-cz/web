---
title: Ministerstvo práce a sociálních věcí opakovaně odmítá opatření navrhovaná
  ombudsmanem. Veřejný ochránce práv proto informoval vládu
date: 2021-10-19T09:15:21.985Z
vystupy:
  - tz
perex: "Ministerstvo práce a sociálních věcí opakovaně odmítlo plnit opatření,
  která veřejný ochránce práv navrhoval v souvislosti s postupem úřadů práce při
  vyřazování lidí z evidence uchazečů o zaměstnání. Nespolupracovalo s
  ombudsmanem ani při řešení několika případů týkajících se posuzování nároku na
  příspěvek na péči nebo zvláštní pomůcku. Ombudsman se proto obrátil na vládu
  se dvěma zprávami, v nichž shrnul postup MPSV v obou oblastech stejně jako své
  argumenty a závěry. "
---
<p><strong>1. Posuzování nároku na příspěvek na péči nebo zvláštní pomůcku</strong></p>

<p>Na veřejného ochránce práv se od roku 2018 obrátili stěžovatelé ve třech velmi podobných případech, jejichž společným jmenovatelem byla nedostatečná kvalita posudků posudkových lékařů. Na jejich základě Úřad práce ČR a Ministerstvo práce a sociálních věcí rozhodovaly o přiznání příspěvku na péči, případně příspěvku na zvláštní pomůcku a mohly&nbsp;tím zásadním způsobem ovlivnit kvalitu dalšího života stěžovatelů. &nbsp;</p>

<p>Ombudsman ministerstvo opakovaně upozorňoval na neúplné a nepřesvědčivé posudky. Posudkový orgán se přitom musí vypořádat se všemi rozhodnými skutečnostmi. Má vycházet nejen z lékařských zpráv, ale i ze záznamu o sociálním šetření. Posudek pak musí obsahovat vysvětlení, jakým způsobem posudkový orgán podklady hodnotil, které z nich považoval za relevantní, které nikoli a proč, případně jakým způsobem se snažil rozpory v posudkové dokumentaci vyjasnit. Neúplnost nebo nepřesvědčivost posudku totiž může mít za následek nezákonnost samotného rozhodnutí o příspěvku.</p>

<p>Přestože ombudsman v&nbsp;každém z případů navrhl adekvátní doporučení k nápravě situace, ministryně je ani jednou nepřijala. A v&nbsp;závěru komunikace dokonce obecně odmítla provádění kontrolních lékařských prohlídek jako možného opatření k nápravě. S&nbsp;tím ombudsman zásadně nesouhlasí: <em>&bdquo;Pokud by paní ministryně byla ochotna kontrolní lékařské prohlídky využívat, byly by podle mne časově nejefektivnějším a také nejlevnějším způsoben nápravy,&ldquo;</em> vysvětlil ombudsman Stanislav Křeček. Takový postup se podle něj už velice dobře osvědčil v šetřeních týkajících se invalidních důchodů. V nich ČSSZ běžně kontrolní prohlídky využívá a tyto posudky mají podle ombudsmana vysokou kvalitu.</p>

<p><em>&bdquo;Podotýkám, že mou snahou není za každou cenu vymoci pro stěžovatele vyšší příspěvek na péči nebo nárok na příspěvek na pomůcku. <strong>Mým primárním zájmem je upozorňovat na vady posudků, které jsou natolik závažné, že vznikají důvodné pochybnosti o zákonnosti samotných rozhodnutí.&ldquo;</strong></em><strong> </strong>uzavřel ombudsman tuto zprávu vládě.</p>

<p><strong>2. Vyřazování z&nbsp;evidence uchazečů o zaměstnání a nepřiznání podpory v nezaměstnanosti</strong></p>

<p>Druhá zpráva veřejného ochránce práv adresovaná vládě se týkala postupu MPSV v případech&nbsp;pěti stěžovatelů evidovaných na úřadech práce. Podle ombudsmana úřady práce pochybily při jejich vyřazení z evidence uchazečů o zaměstnání nebo posuzování jejich nároku na podporu v&nbsp;nezaměstnanosti. Ani ministryně po upozornění ombudsmana nezjednala nápravu. Z&nbsp;jejích vyjádření vyplynulo, že postupy dotčených úřadů podporuje a na hodnocení jejich správnosti trvá i přes argumenty ombudsmana.</p>

<p>Veřejný ochránce práv ve dvou případech konstatoval, že úřady práce při vyřazení uchazečů z&nbsp;evidence nezjistily skutečný stav věci a nepostupovaly přiměřeně, efektivně ani vstřícně. Jednu stěžovatelku například vyřadili úředníci z&nbsp;evidence uchazečů o zaměstnání poté, co na pohovoru zaměstnavatele doporučeného úřadem práce informovala, že má už předjednané jiné pracovní místo. Její chování totiž označili za maření součinnosti bez vážného důvodu.</p>

<p>Takový postup je podle ombudsmana v&nbsp;rozporu i s&nbsp;judikaturou Nejvyššího správního soudu. Podle NSS je nutné vždy posuzovat přiměřenost vyřazení uchazečů z evidence vzhledem k okolnostem konkrétního případu. <em>&bdquo;</em><em>Je nutné velmi dbát na to, aby byla při posuzování věci zachována proporcionalita mezi mírou porušení povinnosti a tvrdostí sankce, která za toto porušení následuje. Nejvyšší správní soud opakovaně zdůraznil, že nesdílí názor ministerstva, podle něhož intenzita porušení povinnosti nehraje žádnou roli a při jakémkoliv porušení povinnosti automaticky následuje sankce v podobě vyřazení z&nbsp;evidence,&ldquo;</em> upozornil ombudsman vládu na názor NSS.</p>

<p>Podobně tvrdě postupoval podle ombudsmana úřad práce například v&nbsp;případě muže, který v&nbsp;žádosti o podporu v nezaměstnanosti uvedl pouze dobu posledního zaměstnání, ale nepřidal už informaci o víc než roční pracovní neschopnosti, která žádosti o podporu těsně předcházela. Nevěděl totiž, že se i doba strávená na nemocenské při posuzování nároku na podporu počítá. Kvůli tomuto opomenutí nesplnil podmínku získání minimální doby důchodového pojištění. Přitom stačilo, aby se úředník na chybějící údaj v žádosti o podporu žadatele doptal. Ministryně práce a sociálních věcí při přezkumu případu trvala na tom, že úřad práce postupoval zákonným způsobem a úředníci nemohou za to, že se žadatel ve formuláři nezorientoval.</p>

<p>Tři případy z pěti přezkoumala rozkladová komise. Podle jejích závěrů úředníci postupovali podle předpisů. Následně ministryně přezkumná řízení ve všech třech případech zastavila. S&nbsp;takovým postupem ombudsman nesouhlasí, proto se rozhodl obrátit na vládu.</p>

<p>Ombudsman ve zprávě vládě nicméně ocenil přístup krajské pobočky Úřadu práce v&nbsp;Olomouci, která jako jediná ze všech úřadů přijala jeho argumentaci k&nbsp;vyřazení uchazečky o zaměstnání z evidence. Ředitel pobočky přislíbil, že jeho zaměstnanci budou v&nbsp;obdobných případech do budoucna důsledněji zjišťovat skutkový stav věci a budou rozhodovat i s ohledem na judikaturu Nejvyššího správního soudu. Ombudsmanovi také sdělil, že závěrečné stanovisko i návrh opatření k nápravě chce používat na poradách jako koncepční a metodický materiál. &nbsp;&nbsp;&nbsp;</p>

<p><strong>Přílohy: </strong></p>

<p><a href="https://eso.ochrance.cz/Nalezene/Edit/9750">Zpráva vládě - posuzování nároku na příspěvek na péči nebo zvláštní pomůcku</a></p>

<p><a href="https://eso.ochrance.cz/Nalezene/Edit/9748">Zpráva vládě - vyřazení z evidence uchazečů o zaměstnání</a></p>

<p><a href="https://eso.ochrance.cz/Nalezene/Edit/9648">Zpráva o šetření ve věci paní K. B.</a></p>

<p><a href="https://eso.ochrance.cz/Nalezene/Edit/9666">Závěrečné stanovisko ve věci paní K. B.</a></p>

<p><a href="https://eso.ochrance.cz/Nalezene/Edit/8272">Zpráva o šetření ve věci pana V. Č.</a></p>

<p><a href="https://eso.ochrance.cz/Nalezene/Edit/9110">Závěrečné stanovisko ve věci pana V. Č.</a></p>

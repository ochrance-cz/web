---
title: "Situace ve věznicích v době epidemie"
vystupy:
  - tz
oldUrl: "/aktualne/tiskove-zpravy-2020/situace-ve-veznicich-v-dobe-epidemie/"
date: 2020-04-22
perex: "<p>Zástupkyni ombudsmana Monice Šimůnkové je svěřena oblast dohledu nad místy, kde je omezována osobní svoboda, což se týká také vězeňství. V současnosti není možné kvůli epidemii provádět kontrolní návštěvy věznic. Zástupkyně za této situace zjišťuje, jaká opatření byla ve věznicích přijata, zda je všude dostatek ochranných prostředků a jaká je situace ohledně počtu nakažených. Dle posledních informací nebyl koronavirem nakažen zatím žádný vězeň.</p>"
---

<!-- imported from the old website -->

<p>„V současné době není vhodné s ohledem na riziko šíření onemocnění COVID-19 provádět kontrolní návštěvy věznic. V této situaci zjišťuji, jaká preventivní opatření přijala Vězeňská služba České republiky k ochraně vězněných osob i svých zaměstnanců nebo jak dopadají přijatá omezující opatření na vězněné osoby. Vyřizování písemných stížnosti vězněných osob současná situace nepřerušila. Cílem této aktivity je předejití ohrožení vězněných osob a personálu vězeňské služby či dokonce nepokojům ve věznicích,“ říká zástupkyně ombudsmana Monika Šimůnková.</p><p>Zástupkyně doposud obdržela jednotky stížností vězněných osob či jejich blízkých na jednání či postupy vězeňské služby v souvislosti s onemocněním COVID-19. Důkladně se zabývá každou z nich.</p><p>Obrátila se na Generální ředitelství Vězeňské služby ČR, aby zjistila, jaká opatření k zamezení šíření nákazy vězeňská služba přijala, jak jsou chráněny vězněné osoby, ale i příslušníci a zaměstnanci, a zda mají k dispozici dostatek ochranných pomůcek. Zajímala se také o to, zda došlo k omezení práv vězněných osob a jaká kompenzační opatření jim byla nabídnuta.</p><p>Vězeňská služba odpověděla, že v ubytovacích prostorách odsouzených platí zvýšená hygienická opatření a jsou prováděny častější úklidy. Zakázány byly návštěvy vězněných osob. Ve všech věznicích je k dispozici dezinfekce, respirátory pro vybrané skupiny zaměstnanců a roušky. Zajištěny jsou i ochranné rukavice, obleky, brýle a štíty. Zaměstnanci jsou dle možností rozděleni do několika skupin, aby se co nejméně v organizační jednotce potkávali. To samé platí i pro opatření ohledně výdeje stravy. Jak vězněné osoby, tak zaměstnanci věznice jsou povinni nosit roušky. Vězněné osoby jsou vyzývány k zajištění hygienické ochrany a dodržování základních hygienických pravidel. Pokud nemají vlastní hygienické prostředky, jsou jim poskytnuty věznicí. Téměř každá věznice ve svých dílnách šije ochranné roušky nejen pro vězeňskou službu, ale i pro další distribuci.</p><p>Pro případ onemocnění je zdravotní péče garantována v systému vězeňského i mimovězeňského zdravotnictví. Stejně tak jsou připravena protiepidemická opatření v případě podezření či výskytu této nákazy.</p><p><a name="move380194221"></a><a name="move37944182"></a>Z důvodu omezení práv vězněných osob (zejm. zákaz návštěv) byly odsouzeným nabízeny kompenzace. K těm patří navýšení délky povolených telefonních hovorů a možnost kontaktu s rodinnou prostřednictvím aplikace Skype. Zvýšena byla i časová dotace pro vycházky a sportovní činnost. Dále vězeňská služba umožnila přijetí jednoho balíčku s potravinami a věcmi osobní potřeby do hmotnosti 5 kg všem vězněným osobám nad rámec stanovený zákonem. Nákupy potravin a věcí osobní potřeby vězněných osob ve vězeňské prodejně jsou povoleny plošně v rozsahu až do výše 1 500,- Kč. Dočasně byl rozšířen sortiment v kantýnách o vitamínové a minerální přípravky v šumivé podobě.</p><p><a name="move37944216"></a>Do věznic mohou vstupovat pouze advokáti, obhájci, policie či státní zástupci a subjekty Integrovaného záchranného systému (zejm. duchovní, sociální pracovníci, pracovníci Probační a mediační služby, sociální služby). V rámci úkonů v trestním řízení je preferován bezkontaktní styk s vězněnými osobami, tj. videokonference nebo Skype. Spuštěn byl projekt Skype-obhajoba, který umožňuje možnost realizace video-hovorů vězněných osob se svými obhájci a advokáty.</p><p>Se zaměstnavateli vězněných osob je individuálně řešeno utlumení, či přerušení zaměstnávání. Pracující odsouzení jsou rovněž odděleni od těch, kteří nepracují. Mají oddělené ubytování, vycházky, sportovní činnost a jsou odděleně předváděni.</p><p><a name="move37944358"></a><a name="move38019884"></a>K 15. 4. 2020 nebyla žádná vězněná osoba pozitivní na koronavirus.</p><p>Vězeňská služba také sdělila, že Ministerstvo spravedlnosti s předsedy krajských soudů a vězeňskou službou uvažují o možnosti odkladu nástupu výkonu trestu (týká se pachatelů méně závažné trestné činnosti). To považuje zástupkyně ombudsmana za vhodnější (s ohledem na omezenou činnost Probační a mediační služby, sociálních a ubytovacích služeb) než např. dílčí amnestii, o které před nedávnem proběhla informace v médiích.</p><p><a name="move380198841"></a><a name="_GoBack"></a>„Přeji si, aby situace ve vězeňství zůstala nadále poměrně příznivá a přijatá omezení se mohla co nejrychleji uvolňovat,“ uzavírá zástupkyně ombudsmana.</p>

---
title: Petiční výbor Poslanecké sněmovny projednal výroční zprávu ombudsmana za
  rok 2023
date: 2024-05-10T07:44:36.636Z
vystupy:
  - tz
perex: >
  <p>Členy petičního výboru s&nbsp;výroční zprávou za loňský rok seznámili oba
  představitelé úřadu veřejného ochránce práv. Ombudsman Stanislav Křeček
  poukázal na <a
  href="https://www.ochrance.cz/aktualne/ombudsmanovi_se_dari_napravovat_chyby_uradu_i_prosazovat_systemove_zmeny-_praci_za_rok_2023_shrnul_ve_vyrocni_zprave/">vysokou
  úspěšnost šetření</a>. Vyzdvihl také, že stále roste podíl podnětů
  v&nbsp;oblastech spadajících do&nbsp;působnosti veřejného ochránce práv. Lidé
  tedy častěji žádají o pomoc s&nbsp;těžkostmi, které ombudsman může přímo řešit
  například tím, že v&nbsp;daném případě prověří postup úřadů.&nbsp;&nbsp;</p>
---
<p><em>&bdquo;Zatímco v&nbsp;roce 2013 bylo v&nbsp;působnosti 57 % příchozích podnětů, vloni už to bylo téměř 73 % ze všech případu, kdy lidé žádali o pomoc. Tradičně nejvíc případů, bezmála 1.500, se i vloni týkalo sociálního zabezpečení,&ldquo; </em>uvedl ombudsman Stanislav Křeček.</p>

<p>Doplnil, že v uplynulém roce dostal 165 podnětů týkajících se starobních důchodů. Oproti 89 podnětům v roce 2022 jde o razantní nárůst způsobený pravděpodobně kombinací více příčin: kromě toho, že stát začal nově vyplácet takzvané <a href="https://www.ochrance.cz/aktualne/pracovali_jste_v_cesku_i_v_zahranici_a_mate_narok_na_vychovne_diky_ombudsmanovi_muzete_spravu_socialniho_zabezpeceni_pozadat_o_vyhodnejsi_prepocet_duchodu/">výchovné</a>, došlo také k zásadním změnám v předčasných důchodech. Česká správa sociálního zabezpečení se tak potýkala s množstvím žádostí o předčasné starobní důchody. Kvůli změnám v&nbsp;předčasných důchodech se ombudsman obrátil osobním dopisem i <a href="https://www.ochrance.cz/aktualne/zmeny_v_duchodovem_pojisteni_budou_mit_pro_nektere_seniory_vazne_dusledky-_ombudsman_nicmene_ocenuje_ze_prezident_popsal_sve_vyhrady_ke_zmene_pravidel/">na prezidenta republiky</a>.</p>

<p>Díky zvýšení počtu individuálních stížností v&nbsp;konkrétní oblasti dokáže veřejný ochránce práv odhalit, s jakými problémy se lidé potýkají. V&nbsp;roce 2023 se tak stalo například i v&nbsp;případech <a href="https://www.ochrance.cz/aktualne/vyrizovani_zadosti_o_odskodneni_za_protipravni_sterilizace_doprovazeji_na_ministerstvu_zdravotnictvi_pochybeni_zjistil_ombudsman/">protiprávně sterilizovaných žen</a>. Ty si ombudsmanovi stěžovaly na pomalé a nevstřícné vyřizování svých žádostí o odškodnění. Nyní běží poslední rok, kdy mohou ženy o odškodnění požádat.</p>

<p><em>&bdquo;Jsem rád, že petiční výbor naši zprávu o činnosti přijal kladně a ocenil například i naši pomoc </em><a href="https://www.ochrance.cz/aktualne/ukrajinci_v_cesku_ombudsman_jim_nabizi_pomoc_pri_reseni_obtizi/"><em>příchozím z&nbsp;Ukrajiny</em></a><em> nebo výzkum mapující </em><em>pro&shy;měnu velkých ústavů spojenou s rozvojem potřebných sociálních služeb,&ldquo;</em> zhodnotil Stanislav Křeček.</p>

<p>Právě oblasti práv lidí s&nbsp;postižením se ve svém vystoupení podrobněji věnoval zástupce ombudsmana Vít Alexander Schorm. Za zásadní téma považuje <a href="https://www.ochrance.cz/aktualne/pristupnost_verejnych_instituci_stale_pokulhava_ukazaly_vyzkumy-_zastupce_ombudsmana_pripravuje_doporuceni_pro_ministerstva_i_urady/">přístupnost</a> budov i služeb. Uvedl také, že v rámci prevence špatného zacházení s&nbsp;lidmi omezenými na svobodě navštívili v&nbsp;loňském roce pracovníci Kanceláře ombudsmana celkem 31 míst, od zařízení sociálních služeb, přes zařízení pro děti až po policejní cely nebo zařízení poskytující lůžkovou psychiatrickou péči. Upozornil, že v&nbsp;Kanceláři ombudsmana tuto agendu vykonává osm právníků, zatímco například v&nbsp;sousedním Rakousku má oblast dohledu nad právy lidí omezených na svobodě na starosti celá padesátka odborníků.</p>

<p><em>&bdquo;Uvědomujeme si, že naše práce v těchto oblastech&nbsp;nikdy nekončí. Podobné je to u řady dalších ombudsmanských témat. Zasazujeme se například o to, aby úřady s&nbsp;lidmi v&nbsp;rámci dobré správy komunikovaly srozumitelně. Může to na první pohled vypadat jako samozřejmý požadavek. Stále se ale v&nbsp;úředních dopisech či rozhodnutích mimo jiné setkáváme místo lidského shrnutí základních pravidel s dlouhými okopírovanými pasážemi právních předpisů. Přitom těm běžný čtenář porozumí jen těžko,&ldquo;</em> uvedl s&nbsp;odkazem na ombudsmanskou <a href="https://www.ochrance.cz/srozumitelne/">příručku srozumitelného psaní úředních textů</a> zástupce ombudsmana Vít Alexander Schorm.</p>

<p>Petiční výbor doporučil Poslanecké sněmovně <a href="https://www.ochrance.cz/dokument/zpravy_pro_poslaneckou_snemovnu_2023/">výroční zprávu</a> ombudsmana k&nbsp;projednání. Veřejný ochránce práv představí svou činnost za rok 2023 také senátorům. Plánuje vystoupit jak ve výborech, tak přímo na plénu Senátu.</p>

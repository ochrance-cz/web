---
title: "Ochránkyně podporuje vznik bezplatné právní pomoci pro řízení před úřady"
vystupy:
  - tz
oldUrl: "/aktualne/tiskove-zpravy-2016/ochrankyne-podporuje-vznik-bezplatne-pravni-pomoci-pro-rizeni-pred-urady"
date: 2016-04-18
perex: "<p>Každý má právo na právní pomoc nejen v řízení před soudy, ale i při jednání před úřady. Ochránkyně proto uvítala záměr ministerstva spravedlnosti rozšířit bezplatnou právní pomoc i na správní řízení. Lidem, kteří si z finančních nebo jiných důvodů právní pomoc nemohou obstarat sami, by ji tak zajišťoval stát.</p>"
---

<!-- imported from the old website -->

<p><i>„Stát má lidem pomáhat a zajištění bezplatné právní pomoci lidem v nějaké životní nouzi považuji za jeden ze základů pozitivního přístupu státu,“</i> konstatuje veřejná ochránkyně práv Anna Šabatová a dodává: <i>„Neustále se setkáváme s případy, kdy rozhodnutí úřadů velmi negativně ovlivnilo životy lidí a jejich situaci už dnes nelze napravit. Přitom se tomu dalo zabránit, kdyby se lidem dostalo právní pomoci, kterou si sami nemohli zaplatit.“</i></p> <p>V rámci připomínkového řízení k věcnému záměru zákona však ochránkyně upozornila na některé zásadní nedostatky. </p> <p>V návrhu například není přesně vymezeno, kdo by mohl o bezplatnou právní pomoc žádat. Podle návrhu by to mohla být osoba, jejíž měsíční příjem je maximálně trojnásobek životního minima. Kromě toho, že chybí vysvětlení, co je myšleno příjmem, nejsou žádným způsobem zohledňovány další společně posuzované osoby v domácnosti. Fakticky by tak měl na bezplatnou právní pomoc nárok např. důchodce, který žije sám a má důchod do trojnásobku životního minima, ale o stejnou pomoc by nemohla žádat matka-samoživitelka s dětmi a příjmem jen o málo vyšším. V tomto směru by měl být podle ochránkyně zákon upraven, aby přesněji a spravedlivěji určil, kdo bude mít na bezplatnou pomoc nárok.</p> <p>Ochránkyně také nesouhlasí s tím, aby byl za poskytnutí bezplatné právní porady požadován „regulační poplatek“ ve výši 100 Kč. Podle ministerstva má poplatek zabránit nadměrnému využívání nebo zneužívání právní pomoci. Ochránkyně je však přesvědčena, že zneužívání brání už stanovení limitu 120 minut poradenství za rok pro žadatele, jak s ním návrh počítá. Upozorňuje v této souvislosti také na fakt, že lidé v hmotné nouzi, by v řadě případů kvůli poplatku museli žádat o dávku mimořádné okamžité pomoci, takže regulační poplatek by fakticky stejně hradil stát. Administrativní a finanční náklady na výběr a správu poplatků by navíc převyšovaly vybranou částku.</p> Ochránkyně také ministerstvu doporučila, aby ustoupilo od záměru svěřit poskytování právní pomoci výhradně advokátům. <i>„Lidem, kteří budou především patřit mezi žadatele o bezplatnou právní pomoc, se už dnes snaží pomáhat neziskové organizace. Ty se také díky zkušenostem dobře orientují ve správních řízeních, které se těchto lidí týkají,“</i> vysvětluje ochránkyně svoji výhradu k návrhu zákona s upozorněním, že jsou zde i další osoby a subjekty schopné poskytovat odborné právní poradenství: např. daňoví poradci v daňových věcech, neziskové organizace ve věcech týkajících se ochrany spotřebitele, domácího násilí, životního prostředí apod. Podle ochránkyně proto omezení právní pomoci pouze na advokáty nemá opodstatnění.

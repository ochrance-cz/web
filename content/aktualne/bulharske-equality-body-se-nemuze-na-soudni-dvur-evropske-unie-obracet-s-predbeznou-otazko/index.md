---
title: "Bulharské equality body se nemůže na Soudní dvůr Evropské Unie obracet s předběžnou otázkou"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/bulharske-equality-body-se-nemuze-na-soudni-dvur-evropske-unie-obracet-s-predbeznou-otazko/"
date: 2013-02-11
perex: "<p>Soudní dvůr Evropské Unie se nepřiklonil ke stanovisku generální advokátky Julianne Kokott a vzdal se tak možnosti rozhodování o meritu věci zajímavého případu o otázce nepřímé diskriminace na základě etnického původu. </p>"
---

<!-- imported from the old website -->

<p class="align-blok">Dne 31. ledna 2013 vynesl Soudní dvůr Evropské unie rozsudek v případu C-394/11 Valeri Hariev Belov, kde rozhodoval o přípustnosti žádosti o rozhodnutí o předběžné otázce ve smyslu ustanovení čl. 267 Smlouvy o fungování Evropské unie.</p> <p class="align-blok">Meritem věci byla otázka, zda se jedná o diskriminaci, když ve dvou oblastech bulharského města Montana, které jsou osídleny obyvateli převážně romského původu a kde žije také pan Belov, jsou umístěny elektroměry na sloupech elektrického vedení ve výšce sedmi metrů nad zemí, ačkoliv v jiných oblastech města jsou elektroměry umístěny ve výšce očí.</p> <p class="align-blok">Pan Belov se obrátil na Komisi pro ochranu před diskriminací, bulharské antidiskriminační místo, která následně zahájila řízení, ve kterém měla rozhodnout, zda došlo ze strany poskytovatele energetických služeb k diskriminačnímu jednání. Komise se při řešení tohoto případu rozhodla obrátit na základě ustanovení čl. 267 SFEU na Soudní dvůr Evropské unie, kterému položila několik otázek ohledně výkladu práva Evropské unie.</p> <p class="align-blok">Soudní dvůr však zkoumal nejprve otázku přípustnosti žádosti o rozhodování o předběžné otázce, neboť poskytovatel služeb namítal, že Komise není soudním orgánem a její žádost je proto nepřípustná.</p> <p class="align-blok">Soudní dvůr nejprve vzal v úvahu, zda Komise splňuje obecné znaky soudního orgánu – tedy zda se jedná o stálý orgán ustanovený na základě zákona, zda je jeho jurisdikce závazná, zda jeho řízení je inter partes, zda aplikuje právní předpisy a zda je to orgán nezávislý. Takový soud pak může položit předběžnou otázku, jen pokud jeho rozhodnutí bude soudní povahy a povede ke tvorbě judikatury (case-law). </p> <p class="align-blok">Ačkoliv sama bulharská vláda a také Evropská Komise považují Komisi pro ochranu před diskriminací za soudní orgán, Soudní dvůr EU tento názor nesdílí.</p> <p>Svoje rozhodnutí pak Soudní dvůr odůvodnil takto:</p> <p class="align-blok">Řízení před Komisí, která jsou podobná případu pana Belova, mohou být zahájena na návrh z podnětu žadatele, z podnětu stěžovatele nebo bez návrhu Komisí samotnou. Ať je již řízení zahájeno jakkoliv, cílem Komise je shromáždit důkazy potřebné k objasnění skutečností, zda k diskriminaci došlo či nikoliv, rozhodnout o zrušení těchto postupů a uložit osobám, které jsou zodpovědné za diskriminační jednání, příslušené sankce podle bulharského zákona na ochranu před diskriminací. Rozhodnutí Komise je navíc možné napadnout u správního soudu – Komise má pak status žalovaného a může se proti rozhodnutí správního soudu odvolat.</p> <p class="align-blok">Tyto skutečnosti vedly Soudní dvůr k závěru, že rozhodnutí, která Komise pro ochranu před diskriminací vydává, jsou v podstatě podobná rozhodnutím ve správním řízení a nemají soudní povahu ve smyslu judikatury Soudního dvora, který by tak přiznal Komisi status soudního orgánu ve smyslu článku 267 SFEU.</p> <p class="align-blok">Na Soudní dvůr se však mohou obrátit s žádostí o rozhodnutí o předběžné otázce bulharské správní soudy, které jsou odvolacími soudy proti rozhodnutí Komise. </p> <p class="align-blok">Soudní dvůr také podotkl, že kromě možnosti zahájit řízení správního typu, jako je toto před Komisí, je možné, aby se osoba, která se cítí být dotčena ve svých právech – jako je pan Belov – obrátila i na obecný soud, který rozhoduje občanskoprávní spory.</p> <p class="align-blok">Vzhledem k tomu, že Soudní dvůr Evropské Unie uzavřel, že Komise pro ochranu před diskriminací není orgánem soudní moci ve smyslu článku 267 SFEU, neposuzoval dále meritum věci, takže otázka, zda k diskriminaci pana Belova z důvodu jeho etnického původu ze strany poskytovatele energetických služeb došlo či nikoliv, zůstává i nadále otevřená.</p> <p><a name="_GoBack"></a>Rozhodnutí SDEU je dostupné v češtině <a title="Otevření do nového okna" href="http://curia.europa.eu/juris/document/document.jsf?text=&amp;docid=133241&amp;pageIndex=0&amp;doclang=CS&amp;mode=lst&amp;dir=&amp;occ=first&amp;part=1&amp;cid=2208734" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />.</p>

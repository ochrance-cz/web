---
title: "Ombudsman řešil se zástupci katastrálního úřadu, ministerstev i
  pražského magistrátu problém nepovolených bytů "
date: 2022-06-27T12:59:51.912Z
vystupy:
  - tz
perex: >
  <p>Veřejný ochránce práv chce pomoci lidem, pro které se koupě bytu změní
  v&nbsp;noční můru poté, co s&nbsp;nimi stavební úřad zahájí řízení o
  odstranění černé stavby. Developeři totiž někdy postaví v&nbsp;domě víc bytů,
  než na kolik mají od stavebního úřadu povolení. Ty pak nechají zapsat do
  katastru nemovitostí v podobě bytových jednotek a prodají novým
  vlastníkům.</p>
---
<p>Na první pohled vypadá vše v&nbsp;pořádku &ndash; noví majitelé si mohou ověřit, že byt je řádně zapsaný v&nbsp;katastru nemovitostí. Z&nbsp;listu vlastnictví už ale nemají možnost zjistit, že jejich byt neměl podle vydaného stavebního povolení vůbec vzniknout. Katastrální úřad totiž v současnosti nemá oprávnění při zápisu ověřit, jestli počet bytových jednotek odpovídá počtu bytů, které stavební úřad povolil. A z&nbsp;toho plynou problémy novým majitelům, protože právě s&nbsp;nimi řeší stavební úřad rozpor mezi stavebním povolením a skutečným počtem bytů.</p>

<p>Zástupci ministerstev spravedlnosti a pro místní rozvoj, Českého úřadu zeměměřického a katastrálního i pražského magistrátu se na společném jednání s&nbsp;ombudsmanem shodli, že současný nesoulad v&nbsp;předpisech je třeba napravit.</p>

<p>Podle ombudsmana by například pomohlo, kdyby stavební úřad na žádost původního majitele domu před zápisem bytových jednotek do katastru a jejich prodejem potvrdil, že členění domu na byty je v&nbsp;souladu se stavebním rozhodnutím. Toto potvrzení by pak katastrální úřad uvedl na listu vlastnictví. Kupující by si tak mohl ověřit, že ho v budoucnu nečekají další problémy se stavebním úřadem. Řešení si vyžádá změnu právní úpravy a přípravu metodiky, která sladí postup katastrálních a stavebních úřadů.</p>

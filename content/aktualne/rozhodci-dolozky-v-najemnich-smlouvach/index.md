---
title: "Rozhodčí doložky v nájemních smlouvách"
tags:
  - Tisková zpráva
oldUrl: "/aktualne/tiskove-zpravy-2012/rozhodci-dolozky-v-najemnich-smlouvach"
date: 2012-06-11
perex: "<p></p><p>Podle veřejného ochránce práv by obce jako veřejnoprávní korporace neměly omezovat ochranu nájemce, jak ji sleduje právní úprava nájmu. Nedoporučuje proto předávat spory plynoucí z nájemního vztahu rozhodcům, namísto soudu. </p>"
---

<!-- imported from the old website -->

<p>Podpisem rozhodčí doložky vyjadřuje nájemce souhlas s tím, že případné spory nebude řešit soud, ale rozhodce. </p><p>Na základě početných dotazů na legálnost známé praxe, kdy obce v nájemních smlouvách k bytům ve svém vlastnictví sjednávají rozhodčí doložky, se ochránce rozhodl podrobit tuto záležitost právní analýze. Výsledkem je stanovisko, jehož celé znění najdete <a title="Otevření do nového okna" href="https://www.ochrance.cz/fileadmin/user_upload/STANOVISKA/Stanovisko-rozhodci_dolozky.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> zde</a> (278.2 kB, Adobe Acrobat dokument).</p><p>Ochránce je přesvědčen, že nájemní vztahy nejsou vhodné pro sjednání rozhodčí doložky. Spory, které vznikají v návaznosti na nájem bytu, jsou velmi různorodé (dlužné nájemné, spory o provedení oprav, spory o skončení nájmu apod.) a ne všechny je možné řešit rozhodčím řízením. Například řízení o přivolení k výpovědi z nájmu podle ustanovení § 711a občanského zákoníku nelze přenést na rozhodce, musí o něm rozhodnout soud. Jde totiž o spor, kdy soud musí objektivně zjistit skutkový stav věci přesahující individuální zájmy obou stran sporu. </p><p>Použití rozhodčího řízení je sporné obecně tam, kdy má dojít k „rozsouzení“ střetu dvou stran, nikoli k hledání smírného řešení. Naopak, nic nebrání tomu, aby byla pravomoc rozhodců sjednána, pokud jde o spory o plnění peněžité povahy spojené s nájmem (dlužné nájemné apod.). Musí však být dodrženy podmínky stanovené pro přítomnost rozhodčích doložek ve spotřebitelských smlouvách.</p><p>Ochránce se svým stanoviskem seznámil ministra spravedlnosti, ministra vnitra, Svaz měst a obcí, Agenturu pro sociální začleňování a nevládní organizace, které se zabývají bytovou problematikou</p>

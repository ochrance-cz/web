---
title: Ombudsmanovi se daří napravovat chyby úřadů i prosazovat systémové změny.
  Práci za rok 2023 shrnul ve výroční zprávě
date: 2024-04-25T10:13:21.623Z
vystupy:
  - tz
perex: >
  <p>Stanislav Křeček a Vít Alexander Schorm dnes představili <a
  href="https://www.ochrance.cz/dokument/zpravy_pro_poslaneckou_snemovnu_2023/vyrocni-zprava-2023.pdf">výroční
  zprávu</a> svého úřadu za rok 2023. Ocenili přístup ministerstev a úřadů,
  které na základě jejich zjištění napravují pochybení v&nbsp;individuálních
  případech i mění nevhodnou praxi. Upozornili ovšem také na některá stále
  otevřená témata, jako je například transformace velkých ústavů pro lidi
  s&nbsp;postižením a především připravované zřízení dětského ombudsmana.</p>
attachments:
  - title: Výroční zpráva 2023
    file: https://www.ochrance.cz/dokument/zpravy_pro_poslaneckou_snemovnu_2023/vyrocni-zprava-2023.pdf
---
<p><em>&bdquo;V našich zprávách během roku většinou popisujeme právě problémové případy. Rád bych ale podtrhnul, že jednotlivá pochybení úřadů představují jen pohled na jednu stranu celku. Na té druhé je&nbsp;za loňský rok 97 % šetření, kdy úřady svá pochybení nakonec napravily. A to je optimistická statistika,&ldquo;</em> uvedl ombudsman Stanislav Křeček.</p>

<p>Zmínil také několik konkrétních případů, kdy v&nbsp;loňském roce úřady s&nbsp;jeho přispěním svůj přístup změnily. Nejvíc podnětů řeší ombudsman tradičně v&nbsp;oblasti sociálního zabezpečení, vloni jich v&nbsp;této oblasti vyřídil přes 1 400. Pomohl například ženě k&nbsp;osmisettisícovému doplatku invalidního důchodu i výraznému zvýšení vyplácené částky, když Česká správa sociálního zabezpečení po zprávě ombudsmana ženě zpětně započítala i dobu studia (str. 69 výroční zprávy).</p>

<p>Podobně pomohl zásah ombudsmana například také rodině chlapce s&nbsp;autismem, která několik let usilovala o přesunutí dočasné autobusové zastávky dál od oken jejich domu. (str. 79 výroční zprávy).</p>

<p><em>&bdquo;Mne vždy nejvíc těší, když pomoc lidem s&nbsp;konkrétními problémy nakonec vyústí v&nbsp;systémovou změnu. To se povedlo například v&nbsp;otázce přítomnosti rodičů u jejich dětí v&nbsp;nemocnici. Dřív zdravotnická zařízení postupovala různě a to vedlo k&nbsp;nedorozuměním i konfliktům mezi zdravotníky a rodiči. Vloni Ministerstvo zdravotnictví po letech jednání vydalo </em><a href="https://www.mzcr.cz/metodicky-pokyn-k-pritomnosti-zakonnych-zastupcu-a-osob-blizkych-u-deti-pri-poskytovani-zdravotnich-sluzeb/"><em>metodiku</em></a><em>, kde pravidla pro nemocnice sjednotilo,&ldquo;</em> ocenil zástupce ombudsmana Vít Alexander Schorm a doplnil, že na metodice aktivně spolupracovali také právníci Kanceláře ombudsmana (str. 54 výroční zprávy).</p>

<p>Jednotných pravidel se díky dvěma ombudsmanským šetřením okolností demolice historických domů v&nbsp;Praze a Brně dočkali také památkáři. Nejen jim, ale například i pracovníkům stavebních úřadů bude sloužit <a href="https://www.mkcr.cz/doc/cms_library/2023-02-15-poznani-kulturne-historickych-hodnot-16527.pdf">metodika Památkové inspekce&nbsp;Ministerstva kultury</a> pro posuzování kulturně-historických hodnot staveb, které nejsou památkově chráněné (str. 90 výroční zprávy). Zároveň Ministerstvo kultury v&nbsp;reakci na šetření ombudsmana <a href="https://www.ochrance.cz/aktualne/skoncilo_setreni_okolnosti_demolice_vily_v_brne-_urady_prijaly_opatreni_ulozena_ombudsmanem/">přislíbilo</a>, že s&nbsp;Ministerstvem pro místní rozvoj projedná lepší vymáhání takzvané <a href="https://www.zakonyprolidi.cz/cs/1987-20#p3">předběžné ochrany staveb</a>, u kterých se teprve rozhoduje o jejich možném prohlášení za kulturní památku.</p>

<p>Ombudsman v&nbsp;roce 2023 dokončil sedm výzkumů. Zkoumal <a href="https://www.ochrance.cz/aktualne/pristupnost_verejnych_instituci_stale_pokulhava_ukazaly_vyzkumy-_zastupce_ombudsmana_pripravuje_doporuceni_pro_ministerstva_i_urady/">přístupnost</a> staveb, a to jak z&nbsp;pohledu stavebního práva (str. 84 výroční zprávy), tak prostřednictvím zkušeností lidí s postižením (str. 128 výroční zprávy). Věnoval se také <a href="https://www.ochrance.cz/aktualne/zeny_v_cesku_se_kvuli_tehotenstvi_a_materstvi_setkavaji_v_praci_s_mnohymi_barierami_potvrdil_vyzkum_verejneho_ochrance_prav/">zkušenostem matek v&nbsp;oblasti zaměstnávání</a> (str. 121 výroční zprávy), <a href="https://eso.ochrance.cz/Nalezene/Edit/12302">kontaktům dětí s&nbsp;vězněnými rodiči</a> (str. 56 výroční zprávy), otázkám kolem <a href="https://www.ochrance.cz/aktualne/jak_lepe_chranit_zvirata_pred_tyranim_u_ombudsmana_diskutovali_veterinari_i_urednici/">ochrany zvířat proti týrání</a> (str. 93 výroční zprávy), <a href="https://eso.ochrance.cz/Nalezene/Edit/11288">regulace pachových látek</a> (str. 92 výroční zprávy), <a href="https://www.ochrance.cz/aktualne/ombudsman_zmapoval_dobrou_praxi_pri_zajistovani_dustojneho_bydleni_pro_lidi_ze_zranitelnych_skupin-_dari_se_predevsim_diky_dostatecne_podpore_lidi_pri_zabydlovani_i_zarukam_pro_vlastniky_bytu/">zajišťování bydlení pro lidi ze zranitelných skupin</a> (str. 123 výroční zprávy) nebo <a href="https://eso.ochrance.cz/Nalezene/Edit/12336">poskytování zdravotní podpory dětem ve školách</a> (str. 122 výroční zprávy).</p>

<p><em>&bdquo;Sledovali jsme také, co brání rychlejšímu a účinnějšímu rušení ústavů a rozvoji komunitních sociálních služeb. Mezi zásadní překážky patří například nízké povědomí veřejnosti o tom, co život v ústavu skutečně znamená. S&nbsp;tím pak souvisí nízká a kolísavá politická vůle ke změně,&ldquo;</em> shrnul zástupce ombudsmana výzkum <a href="https://www.ochrance.cz/dokument/deinstitucionalizace/">věnovaný deinstitucionalizaci</a> s&nbsp;tím, že prosazování práva lidí s&nbsp;postižením na nezávislý život v&nbsp;komunitě je jedno ze zásadních dlouhodobých&nbsp;témat.</p>

<p>Největší očekávanou výzvou pro úřad ombudsmana je v&nbsp;roce 2024 podle obou představitelů připravovaný vznik <a href="https://www.ochrance.cz/aktualne/vznik_narodni_lidskopravni_instituce_nhri_i_zrizeni_detskeho_ombudsmana_by_ochranu_lidskych_prav_v_cesku_posilily_shoduji_se_ombudsman_i_jeho_zastupce/">dětského ombudsmana</a> a proměna veřejného ochránce práv v takzvanou <a href="https://www.ochrance.cz/dokument/co_je_to_narodni_lidskopravni_instituce_a_proc_ji_v_cesku_potrebujeme/">národní lidskoprávní instituci (NHRI)</a>. Novelu zákona o veřejném ochránci práv, která by obě změny umožnila, podpořila vláda na počátku dubna. <em>&bdquo;Na přípravě novely jsme se podíleli v&nbsp;rámci pracovní skupiny ministra pro legislativu. Její přijetí a vznik dětského ombudsmana i takzvané NHRI by představovalo důležitý krok v&nbsp;posílení ochrany nejen práv dětí, ale lidských práv obecně,&ldquo;</em> uzavřel ombudsman Stanislav Křeček.</p>



{{< youtube "WAnvSgqXoa0" >}}



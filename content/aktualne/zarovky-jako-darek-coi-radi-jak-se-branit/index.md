---
title: "Žárovky jako dárek? ČOI radí, jak se bránit"
tags:
  - Tisková zpráva
oldUrl: "/aktualne/tiskove-zpravy-2017/zarovky-jako-darek-coi-radi-jak-se-branit"
date: 2017-08-01
perex: "<p>Pokud se zákazník rozhodne odstoupit od smlouvy, nesmí mu prodejce vyhrožovat žalobou a požadovat přemrštěnou částku za žárovky, které byly „dárkem“ ke smlouvě o dodávce energií. Podle zástupce ombudsmanky by se zákazníci neměli výhrůžek obchodníků s energiemi zaleknout. Mají pouze povinnost žárovky vrátit, nebo doplatit cenu obvyklou, za kterou lze žárovky zakoupit v běžné obchodní síti. V případě sporu s prodejcem by se měli hned obrátit na Oddělení mimosoudního řešení sporů České obchodní inspekce (Oddělení ADR).</p>"
---

<!-- imported from the old website -->

<p>Zástupce veřejné ochránkyně práv oceňuje a vítá, že Oddělení ADR aktivně vydalo stanovisko k tomuto negativnímu jevu a jednoznačně se postavilo na stranu spotřebitelů. Oddělení ADR, stejně jako např. spotřebitelská organizace dTest, radí v souladu s názorem Ústavního soudu<sup>[1]</sup> zákazníkům neplatit prodejcům energií přemrštěné částky za žárovky. Pokud se s takovým požadavkem a výhružkami setkají, mohou se obrátit na Oddělení ADR s návrhem na zahájení mimosoudního řešení spotřebitelského sporu. Současně lze takové jednání obchodníka s energií považovat za nekalou obchodní praktiku, kterou by spotřebitelé měli oznámit Energetickému regulačnímu úřadu.</p> <p>Pokud zákazník uzavře novou smlouvu na dodávku energie a v zákonné lhůtě od ní předčasně odstoupí, automaticky tím dojde i k ukončení související kupní smlouvy na žárovky. Ty jsou zákazníkům ke smlouvě na dodávku energií nabízeny jako dárek za výhodnou cenu. Jakmile tedy zákazník žárovky vrátí, končí tím jeho závazky z kupní smlouvy. Pokud by z nějakého důvodu žárovky vrátit nemohl, může po něm prodejce požadovat zaplacení jejich ceny, ale pouze ve výši ceny obvyklé za daný typ žárovek. Že je nepřípustné, aby prodejce za žárovky požadoval částku několikanásobně vyšší, než je cena obvyklá, potvrdil zcela jednoznačně Ústavní soud.</p> <p><i style="font-size: 12.8px;">„Uvědomuji si, že je pro zákazníky těžké čelit nátlaku, když jim odmítnutý prodejce posílá výhružné dopisy, ať požadovanou částku za ‚dárek‘ zaplatí, jinak je bude žalovat. Zákazník stojí sám proti silnému prodejci, což není snadné, ale přesto by se lidé měli bránit. Doporučuji nečekat a využít všechny možnosti, které jako spotřebitelé máte,“</i><span style="font-size: 12.8px;"> vzkazuje zástupce ombudsmanky Stanislav Křeček lidem, kteří se do takové situace dostanou. Připomíná také, aby si lidé pečlivě uschovali všechny dokumenty týkající se smlouvy s prodejcem energií, kupní smlouvy, dopisy a e-mailovou korespondenci s prodejcem a samozřejmě i originál podacího lístku dokládajícího, že žárovky prodejci zaslali zpátky.</span></p><p><span style="font-size: 12.8px;">Ochránkyně již dříve upozorňovala na jednání některých obchodníků s energiemi, které je na hraně zákona i morálky. Zákazníka přesvědčí k podpisu nové smlouvy, k níž jako „dárek“ dostane sadu žárovek za zvýhodněnou cenu (např. za 1 Kč). Když si pak zákazník uvědomí, že je pro něj nová smlouva nevýhodná, a v zákonné lhůtě od ní odstoupí, dodavatel energie, příp. jiný prodejce po něm začne vymáhat neadekvátně vysokou částku za žárovky. V jednom z případů dodavatel např. požadoval za 6 LED žárovek 3 630 Kč (běžná cena tohoto konkrétního typu by byla cca 700 Kč). Oddělení ADR ve svém stanovisku (</span><a href="https://www.coi.cz/led-zarovky/" style="font-size: 12.8px;">https://www.coi.cz/led-zarovky/</a><span style="font-size: 12.8px;">) dokonce uvádí, že v některých případech jde o nárůst ceny až o 199 900 %. Takový požadavek obchodníků je zcela neoprávněný.</span></p> <hr /> <p><sup>[1]</sup> <i>Viz usnesení Ústavního soudu ze dne 13. prosince 2016, II. ÚS 908/16. Usnesení je dostupné on-line z: <a title="Otevření do nového okna" href="http://nalus.usoud.cz/Search/Results.aspx" target="_blank">http://nalus.usoud.cz/Search/Results.aspx</a> </i></p>

---
title: Jak poznat a řešit diskriminaci? Naučte se to v novém e-learningu ombudsmana
date: 2023-03-01T14:32:26.114Z
vystupy:
  - tz
perex: >
  <p>Vytvořili jsme online kurz o antidiskriminačním právu. Je vhodný pro
  každého, kdo chce rozumět tomu, jak diskriminaci poznat a řešit. Kurz bude mít
  celkem šest částí (modulů). První část kurzu spouštíme u
  příležitosti&nbsp;Zero Discrimination Day, který připadá na 1. března. Můžete
  si tak vyzkoušet první modul,&nbsp;ve kterém vysvětlujeme základní pojmy
  v&nbsp;oblasti diskriminace. Celý e-learningový kurz je zdarma.</p>
attachments:
  - file: https://diskriminace.netventic.net/course-info/?show&id=30
    title: Vstup do e-learningu
---
<p>Jedním z&nbsp;úkolů ombudsmana je pomáhat obětem diskriminace, tedy zakázaného nerovného zacházení. Vyřizuje stížnosti lidí, kteří se z různých důvodů cítí být diskriminovaní.&nbsp;Ombudsman také provádí výzkumy a vydává doporučení, kterými prosazuje rovné zacházení. Nyní představuje e-learning o antidiskriminačním právu pro všechny, kteří chtějí diskriminaci rozumět.</p>

<p>V úvodní části kurzu se dozvíte, v&nbsp;jakých oblastech života a z&nbsp;jakých důvodů se nesmí diskriminovat. Naučíte se, jak diskriminaci poznat a posoudit.&nbsp; Zjistíte, v&nbsp;jakých situacích se dokonce s&nbsp;lidmi může zacházet nerovně.</p>

<p>Na další části kurzu se můžete těšit v&nbsp;dubnu. Zaměříme se na jednotlivé oblasti života, ve kterých je diskriminace zakázána &ndash; v pracovním prostředí, v přístupu ke zboží a službám, v&nbsp;bydlení a ve vzdělávání. A věnovat se budeme také obraně proti diskriminaci.</p>

<p>&bdquo;<em>Připravili jsme kurz tak, aby se do studia mohl pustit každý. Rádi bychom, aby byl kurz užitečný především pro zaměstnance úřadů, které řeší stížnosti na diskriminaci. Typicky jde o inspektoráty práce, Českou školní inspekci nebo Českou obchodní inspekci. E-learning může být také doplňkovou studijní literaturou pro studující na právnických fakultách. Do kurzu jsme zařadili různé praktické příklady a kvízy, aby byl také zábavný</em>,&ldquo; vysvětluje vedoucí Odboru rovného zacházení Jana Kvasnicová. Kdo úspěšně vyřeší závěrečný test, může si stáhnout&nbsp; elektronický certifikát&nbsp;o&nbsp;absolvování kurzu.</p>

<p>E-learningový kurz vznikl jako aktivita účinnějšího prosazování práva na rovné zacházení v&nbsp;rámci projektu Posílení aktivit veřejného ochránce práv v&nbsp;ochraně lidských práv (směrem k&nbsp;ustavení Národní lidskoprávní instituce v&nbsp;ČR), číslo projektu: LP-PDP3-001. Tento projekt je&nbsp;financován z&nbsp;prostředků Fondů EHP&nbsp;a Norska 2014 &ndash; 2021 a&nbsp;státního rozpočtu ČR.</p>

<p>Máte-li ke&nbsp;kurzu dotaz nebo připomínku, napište nám&nbsp;na adresu&nbsp;<a href="mailto:elearning@ochrance.cz">elearning@ochrance.cz</a>.</p>

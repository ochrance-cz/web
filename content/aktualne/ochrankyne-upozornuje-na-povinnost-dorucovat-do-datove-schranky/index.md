---
title: "Ochránkyně upozorňuje na povinnost doručovat do datové schránky"
vystupy:
  - tz
oldUrl: "/aktualne/tiskove-zpravy-2015/ochrankyne-upozornuje-na-povinnost-dorucovat-do-datove-schranky"
date: 2015-08-03
perex: "<p>Úřady mají již 6 let povinnost doručovat dokumenty přednostně prostřednictvím datové schránky těm fyzickým osobám, které ji mají. Tuto svoji zákonem stanovenou povinnost však poměrně často porušují. </p>"
---

<!-- imported from the old website -->

<p>Úřady nezjišťují, zda adresát má datovou schránku, a nadále s ním komunikují doporučenými dopisy. Odpovídají tradičním způsobem někdy i v případě, kdy se na ně občan sám obrátí prostřednictvím datové schránky. Ochránkyni na tuto situaci upozornil stěžovatel, který často pobývá v zahraničí a nechtěl zmeškat důležitou úřední korespondenci. Jeho zkušenosti však byly negativní. I když s úřady komunikoval prostřednictvím datové schránky, odpovědi obvykle dostával doporučenou poštou.</p><p>Porušení povinnosti doručovat přednostně prostřednictvím datové schránky je nesprávným úředním postupem. Z judikatury Nejvyššího správního soudu však současně vyplývá, že takové pochybení úřadu nemá vliv na platnost doručení a na zákonnost vydaných rozhodnutí, jestliže se adresát s obsahem písemnosti seznámil. Ochránkyně proto občany upozorňuje, že se nevyplatí na doručenou písemnost nereagovat, třebaže ji úřad nezaslal prostřednictvím datové schránky.  </p><p>Pokud by osoba, která má zřízenu a zpřístupněnu datovou schránku, prokazatelně neměla možnost se s rozhodnutím zaslaným poštou a úřad by přesto považoval takové rozhodnutí za doručené a v důsledku toho za pravomocné a vykonatelné, pak by dotčená osoba po zjištění této situace měla v první řadě docílit zrušení rozhodnutí. Jestliže by takovým zrušeným nezákonným rozhodnutím byla způsobena škoda, má poškozený nárok na její náhradu. Nárok musí uplatnit u příslušného ministerstva.</p>

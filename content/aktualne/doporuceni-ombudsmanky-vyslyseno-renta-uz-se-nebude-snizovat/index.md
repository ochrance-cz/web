---
title: "Doporučení ombudsmanky vyslyšeno – renta už se nebude snižovat"
tags:
  - Tisková zpráva
oldUrl: "/aktualne/tiskove-zpravy-2018/doporuceni-ombudsmanky-vyslyseno-renta-uz-se-nebude-snizovat"
date: 2018-09-26
perex: "<p>Renta je odškodnění, které má zaměstnanci kompenzovat  ztrátu na výdělku po pracovním úrazu nebo nemoci z povolání v důsledku snížení pracovních schopností. Od 1. října se už  nebude poškozeným zaměstnancům  renta snižovat v důsledku zvyšování  minimální mzdy. Novela zákoníku práce odstraňuje  ve prospěch zaměstnanců dosavadní rozdíly v přístupu odškodňujících pojišťoven ke  způsobu stanovení výše renty, které ombudsmanka dlouhodobě kritizovala. Řada lidí, kteří utrpěli pracovní úraz nebo onemocněli nemocí z povolání, se tak po mnoha letech dočká  přepočítání a zvýšení své renty.</p>"
---

<!-- imported from the old website -->

<p>Renta představuje rozdíl mezi příjmem po pracovním úraze či zjištění nemoci z povolání a příjmem,  který by zaměstnanec měl, kdyby byl zdravý. Pokud je v evidenci úřadu práce a nemá žádný výdělek, pak zákoník práce považuje za jeho aktuální výdělek po úraze či zjištění nemoci z povolání  fiktivní výdělek ve výši minimální mzdy. Renta je pak rozdílem mezi minimální mzdou a původním výdělkem. Původní výdělky zaměstnanců před úrazem či nemocí z povolání jsou samozřejmě valorizovány, ale ne tak rychle, jako v posledních několika letech rostla minimální mzda. Docházelo tak paradoxně k tomu, že poškozeným zaměstnancům byla postupně vyplácena nižší a nižší renta.  </p> <p>Rentu vyplácejí dvě pojišťovny – Kooperativa pojišťovna, a. s. a Česká pojišťovna, a. s.  – a každá ke stanovení její výše přistupuje jinak. Kooperativa pojišťovna, a. s. od roku 2013 ke zvýšení minimální mzdy nepřihlížela a jednou přiznanou a vyplácenou rentu už podle toho nepřepočítávala.  Česká pojišťovna, a. s. naopak s každým zvýšením minimální mzdy přepočítává již vyplácené  renty a v důsledku toho docházelo u zaměstnanců ke snižování rent. V některých případech poškozeným  zaměstnancům nárok na výplatu renty dokonce úplně zanikl. Dopláceli na to především lidé pracující v dělnických profesích s obecně nižšími platy.</p> <p>Příkladem může být stěžovatelka, která po třiceti letech práce v dělnické profesi přišla z důvodu nemoci z povolání o zaměstnání. Novou práci se jí už nepodařilo najít, takže je v evidenci úřadu práce. Na ombudsmanku se obrátila o pomoc v tíživé situace, protože jejím jediným příjmem byl invalidní důchod I. stupně ve výši 5 831 Kč a renta za nemoc z povolání, která však při započtení fiktivní minimální mzdy představovala pouhých 309 Kč. S dalším zvýšením částek minimální mzdy Česká pojišťovna, a.s. renty znovu přepočítala a stěžovatelka přišla i o těchto pár stokorun měsíčně. Namítala, že celý život pracovala a teď nemá z čeho žít. Zaměstnavatel se naopak zbavil odpovědnosti za nemoc z povolání, kterou jí práce pro něj způsobila. </p> <p>Ombudsmanka právní úpravu opakovaně kritizovala a doporučovala sjednotit postup obou pojišťoven. Upozorňovala také, že neustálé snižování renty mj. znamená, že se fakticky vytrácí povinnost zaměstnavatele, který je odpovědný za škodu vzniklou pracovním úrazem nebo nemocí z povolání, svého zaměstnance rentou odškodňovat. Ve své výroční zprávě za rok 2016 a opakovaně i v roce 2017 proto ombudsmanka doporučovala Poslanecké sněmovně ČR, aby se tímto problémem zabývala.</p> <p>Doporučení ombudsmanky bylo vyslyšeno a novela zákoníku práce  s účinností od 1. 10. 2018 sjednocuje  výpočet renty u uchazečů evidovaných na úřadu práce. Pokud mají na rentu nárok, pak se do výpočtu její výše promítne minimální mzda platná v době, kdy se po pracovním úrazu nebo nemoci z povolání zaměstnanec poprvé na úřadu práce evidoval. Zpětně se rozdíl v dříve snižované rentě vyplácet nebude, ale poškozeným v evidenci úřadu práce bude do budoucna vyplácena  renta v nové výši. Jestliže se například po pracovním úrazu poprvé evidovali na úřadu práce v roce 2002, bude jim jako fiktivní příjem po úraze započtena minimální mzda z roku 2002, která  činila 5.700,- Kč. Aktuální minimální mzda ve výši 12.200,- Kč, případně v budoucnu dál zvýšená, už tak na poškozené zaměstnance, kteří se na úřadu práce evidovali před rokem 2018, nemá dopad. </p> <p>Protože novela zákoníku práce zavedla ještě vstřícnější pravidlo, než doposud realizovala Kooperativa pojišťovna, a. s., bude se přepočítání renty týkat poškozených zaměstnanců obou pojišťoven. </p> <p>Poškozeným zaměstnancům v evidenci úřadu práce se tedy od 1. října 2018 renta zvýší.</p><p> Přepočet výše renty se týká nejen „civilních“ zaměstnanců, ale i bývalých příslušníků bezpečnostních sborů a vojáků z povolání, neboť změna přístupu se promítla i do příslušných právních předpisů z této oblasti.</p>

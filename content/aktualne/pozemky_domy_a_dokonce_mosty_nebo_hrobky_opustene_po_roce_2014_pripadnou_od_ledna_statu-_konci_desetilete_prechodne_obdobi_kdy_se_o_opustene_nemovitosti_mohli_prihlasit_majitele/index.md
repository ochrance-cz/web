---
title: Pozemky, domy a dokonce mosty nebo hrobky opuštěné po roce 2014 připadnou
  od ledna státu. Končí desetileté přechodné období, kdy se o opuštěné
  nemovitosti mohli přihlásit majitelé
date: 2023-12-04T09:49:12.454Z
vystupy:
  - tz
perex: >
  <p>Ombudsman upozorňuje, že s&nbsp;koncem roku se blíží důležitý termín
  pro&nbsp;nakládání s&nbsp;opuštěnými nemovitostmi. Pravidla se změnila už
  v&nbsp;roce 2014 s&nbsp;novým občanským zákoníkem. Místo obcím teď opuštěné
  nemovitosti <a href="https://www.zakonyprolidi.cz/cs/2012-89#p1045">připadají
  státu</a>. Zároveň ale musel stát <a
  href="https://www.zakonyprolidi.cz/cs/2012-89#p1050">počkat deset let</a>, než
  se mohla nemovitost opravdu považovat za opuštěnou. Právě tato desetiletá
  ochranná lhůta s&nbsp;koncem roku uplyne. Pokud by nyní obec chtěla získat
  opuštěnou nemovitost do&nbsp;svého vlastnictví, musí ji nejprve řádně
  zdokumentovat a&nbsp;poté protokolárně převzít do&nbsp;svého majetku.
  Především obce v&nbsp;pohraničí v&nbsp;této souvislosti zjišťují, že si
  potřebují uspořádat i&nbsp;starší evidenci velmi specifického typu nemovitostí
  &ndash; a&nbsp;začínají řešit vlastnictví opuštěných hrobek na&nbsp;svém
  území.&nbsp;</p>
attachments:
  - title: Sborník pohřebnictví
    file: https://www.ochrance.cz/vystupy/edice-stanoviska/Sbornik_Pohrebnictvi.pdf
  - title: Podcast Na kávu s ombudsmanem, díl 43 - Pohřebnictví 1
    file: https://www.ochrance.cz/aktualne/na_kavu_s_ombudsmanem_43-_dil_pohrebnictvi_i/
  - title: Podcast Na kávu s ombudsmanem, díl 44 - Pohřebnictví 2
    file: https://www.ochrance.cz/aktualne/na_kavu_s_ombudsmanem_44-_dil_pohrebnictvi_ii/
  - title: Příručka MMR K péči o opuštěné německé a další hroby na hřbitovech v
      České republice
    file: https://mmr.gov.cz/getmedia/414410c8-7132-4616-96b0-2243e24448d5/prirucka_nemecke_hroby.pdf.aspx?ext=.pdf
  - title: MMR - časté dotazy k provozvání pohřebišť
    file: https://mmr.gov.cz/cs/caste-dotazy/pohrebnictvi/provozovani-pohrebist
  - title: Článek Advokátní deník – opuštění nemovitosti
    file: https://advokatnidenik.cz/2021/06/08/k-domnence-opusteni-nemovite-veci-dle-%C2%A7-1050-odst-2-o-z-a-jejim-pravnim-nasledkum/
---
<p>Přestože nejsou v&nbsp;katastru nemovitostí, také hrobky se považují za nemovitosti. A&nbsp;pokud nejsou známi jejich majitelé, platí pro&nbsp;ně stejná pravidla jako pro&nbsp;jakoukoli opuštěnou nemovitost. Na&nbsp;ombudsmana se obrátili zástupci města v&nbsp;někdejších Sudetech s&nbsp;dotazem, jak mají nejen v&nbsp;souvislosti s&nbsp;novým občanským zákoníkem s&nbsp;opuštěnými hrobkami na&nbsp;svém území správně naložit. Především kvůli poválečnému odsunu německých obyvatel totiž řeší osud několika set hrobek.&nbsp;</p>

<p><em>&bdquo;Obec musí v&nbsp;první řadě zjistit, kdy došlo k&nbsp;opuštění hrobky. Při&nbsp;určení vlastnictví se vždy postupuje podle pravidel platných v&nbsp;okamžiku opuštění věci,&ldquo; </em>vysvětluje právník Marek Hanák, který se v&nbsp;Kanceláři ombudsmana věnuje oblasti pohřebnictví. Předpisy se od&nbsp;vzniku Československa několikrát změnily, je proto nutné každý případ posuzovat individuálně.</p>

<p>Německé hrobky opuštěné na&nbsp;konci druhé světové války mohou být ve&nbsp;vlastnictví státu, ale od října 2005 do&nbsp;konce roku 2013 platilo, že opuštěné věci připadaly do&nbsp;vlastnictví obce. Přitom může jít o&nbsp;architektonicky i&nbsp;historicky cenné stavby připomínající významné rodáky a&nbsp;osobnosti místního života. Tvoří nejen část dějin obce, ale mohou pro&nbsp;ni mít i&nbsp;praktický význam: <em>&bdquo;Hrobky může obec využít pro&nbsp;ukládání lidských ostatků například po&nbsp;sociálních pohřbech, nebo v&nbsp;případech, kdy si urnu nikdo nevyzvedne,&ldquo;</em> dodává Hanák. Proto je podle něj logické, aby si obce jako provozovatelé většiny veřejných pohřebišť hrobky ponechaly nebo se minimálně začaly zajímat, zda mají v&nbsp;pořádku jejich evidenci.&nbsp;</p>

<p>Obec by měla opuštěné hrobky zdokumentovat, vyfotit, zapsat do&nbsp;hřbitovní knihy, a&nbsp;následně protokolárně spolu s&nbsp;odborem majetku města oficiálně převzít do&nbsp;svého majetku. Pokud obec zjistí, že některé z&nbsp;hrobek připadly státu, může o&nbsp;ně požádat prostřednictvím Úřadu pro&nbsp;zastupování státu ve&nbsp;věcech majetkových. Případné spory o nabytí vlastnictví k&nbsp;opuštěným nemovitostem budou řešit civilní soudy.</p>

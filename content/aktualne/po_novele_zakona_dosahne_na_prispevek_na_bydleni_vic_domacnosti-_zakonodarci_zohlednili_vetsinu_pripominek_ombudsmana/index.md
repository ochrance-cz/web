---
title: Po novele zákona dosáhne na příspěvek na bydlení víc domácností.
  Zákonodárci zohlednili většinu připomínek ombudsmana
date: 2022-01-31T10:51:17.822Z
vystupy:
  - tz
perex: >
  <p>Lidé mohou začít žádat o příspěvek na bydlení vypočítaný už podle nových,
  vstřícnějších, pravidel. Novela zákona o státní sociální podpoře už vyšla ve
  Sbírce zákonů. Po úpravě předpisu volal v&nbsp;minulosti také ombudsman.
  V&nbsp;souvislosti s&nbsp;energetickou krizí a růstem cen energií začaly být
  pro mnohé domácnosti výdaje spojené s&nbsp;bydlením neúnosné. Díky novele na
  příspěvek dosáhne více žadatelů a jeho výše zohlední právě i rostoucí ceny
  energií. Změny platí zpětně již od začátku roku.</p>
---
<p>Příspěvek mohou nově získat také lidé žijící v&nbsp;podnájmu, typicky v&nbsp;družstevních bytech, a lidé užívající byt na základě služebnosti (věcného břemene). Pro letošní rok mohou dávku čerpat i vlastníci rekreačních objektů, kteří v&nbsp;nich trvale žijí. Dosud na ni měli nárok pouze vlastníci a nájemníci.</p>

<p>Rozšíření okruhu příjemců ombudsman vítá, stejně jako zvýšení takzvaných normativních nákladů na bydlení. Ty spolu s&nbsp;počtem členů domácnosti, příjmem všech jejích členů a skutečnými náklady na bydlení tvoří podklady pro posouzení nároku na příspěvek a určení jeho výše.</p>

<p>Novela také dává vládě možnost rozhodnout až do konce letošního roku o případném dalším zvýšení normativních nákladů na bydlení, pokud by ceny elektřiny a plynu měly dál růst. Podle ombudsmana nejde o nejvhodnější řešení: <em>&bdquo;Můžeme předpokládat, že růst cen bohužel není jen záležitostí letošního roku. Uvítal bych proto, kdyby byla novela otevřenější a vláda měla možnost normativní náklady zvýšit na základě odhadu vývoje cen energií kdykoli v budoucnu. Vyhnuli bychom se tak nutnosti novelizovat zákon pokaždé, když bude nutné normativní náklady zvýšit,&ldquo;</em> vysvětlil ombudsman.</p>

<p>Ministerstvo práce a sociálních věcí připravilo orientační <a href="https://www.mpsv.cz/web/prispevek/orientacni-vypocet-prispevku-na-bydleni">kalkulačku</a>, kde si lidé mohou ověřit, zda by na příspěvek na bydlení dosáhli.</p>

<p>Už koncem loňského roku upravilo ministerstvo také podmínky pro čerpání dávky mimořádné okamžité pomoci (MOP). Pokud lidé po obdržení vyúčtování od dodavatele poslední instance zjistí, že nemají dost peněz k&nbsp;úhradě nedoplatku, mohou požádat o tzv. &bdquo;MOP &ndash; vyúčtování DPI&ldquo;. Při posuzování nároku na tuto dávku úřad práce nepřihlíží k&nbsp;úsporám ve výši součtu dvojnásobku životního minima rodiny a dvojnásobku nákladů na bydlení. Podrobnosti uvádí na svých <a href="https://www.energetickyprispevek.cz/web/prispevek/pomoc-s-uhradou-nedoplatku-vyuctovani-v-rezimu-dodavatele-posledni-instance-dpi-">webových stránkách Ministerstvo práce a sociálních věcí</a>.</p>

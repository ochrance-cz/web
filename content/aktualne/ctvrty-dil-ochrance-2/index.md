---
title: "Čtvrtý díl Ochránce"
vystupy:
  - tz
oldUrl: "/aktualne/tiskove-zpravy-2016/ctvrty-dil-ochrance-2"
date: 2016-01-29
perex: "<p>V neděli 31. 1. můžete na ČT2 od 18:15 h sledovat čtvrtý díl pořadu Ochránce. Věnovat se bude případům plánované silnice přes soukromé pozemky, průtahům při odškodňování za nefungující registr vozidel a problémům diskriminace lidí starších 50 let ze strany zaměstnavatelů. Reprízy tohoto dílu vysílá ČT2 následující čtvrtek v 18:55 a v pátek ve 14:10 h.</p>"
---

<!-- imported from the old website -->

<h5>Povolování silnice v rozporu s územním plánem</h5> <p>Pan Š. se na ochránce obrátil se stížností proti postupu stavebního úřadu Městského úřadu Nové Město nad Metují a Krajského úřadu Královéhradeckého kraje ve věci umístění stavby „Silnice I/14 Nové Město nad Metují – přeložka“ mimo jiné na jeho pozemcích. Namítal, že stavba, tak jak je plánována, je v rozporu se schváleným územním plánem. Stavební úřad podle něj protahuje územní řízení (místo toho, aby stavbu rovnou odmítl, protože odporuje územnímu plánu) a oddaluje rozhodnutí do doby, než by se investorovi podařilo dosáhnout změny územního plánu, aby mohl stavbu realizovat. Stěžovatel se také obával budoucího vyvlastnění svých nemovitostí.</p> <p>Dle stavebního zákona musí mít žadatel o vydání územního rozhodnutí vlastnické právo, smlouvu nebo doklad o právu provést stavbu na pozemku. Neplatí to, lze-li pozemek nebo stavbu vyvlastnit. Práva k pozemkům a stavbám, které jsou potřebné pro veřejně prospěšné stavby, lze odejmout nebo omezit, ale pouze tehdy, pokud jsou tyto stavby vymezeny v územním plánu. Stavební úřad pak musí v územním řízení posoudit soulad záměru investora s vydaným územním plánem.</p> <p>V tomto případě ale stavební úřad v územním řízení posuzoval stavební záměr ve vztahu k územnímu plánu, který ještě nebyl vydán.</p> <h5>Odškodnění za nefungující registr vozidel</h5> <p>Stěžovatelka uplatnila u ministerstva dopravy nárok na náhradu škody za nefungující Centrální registr vozidel. Ani po více než půl roce se nedočkala rozhodnutí, proto se obrátila na ochránce se stížností na průtahy.</p> <p>Ministerstvo je vysvětlovalo množstvím uplatněných nároků, které si vyžádaly personální opatření. Konkrétní žádost stěžovatelky ministr osobně prověřil a dohlédl na její brzké vyřízení. </p> <p>Ze zákona o odškodňování vyplývá, že žádost musí být vyřízena do 6 měsíců ode dne jejího uplatnění a stěžovatel musí být v této lhůtě vyrozuměn. Podle Desatera dobré praxe při odškodňování, které veřejný ochránce práv formuloval, to znamená, že do 6 měsíců musí ministerstvo žadateli odpovědět, jestli jeho žádosti vyhoví, či nikoliv. Pokud z vážných důvodů nemůže ministerstvo věc vyřídit ve lhůtě 6 měsíců, vyrozumí žadatele o důvodech zpoždění a termínu, kdy lze stanovisko ministerstva očekávat. Současně je povinností ministerstva poučit žadatele o jeho právu domáhat se odškodnění u příslušného soudu.“ </p> <p>Ministerstvo dopravy uznalo své procesní pochybení, spočívající v nevyřízení Vašeho nároku včas. Připustilo, že žádosti týkající se odškodňování za selhání centrálního registru vozidel obecně nebyly vyřizovány v souladu s principy dobré správy.</p> <h5>Diskriminace v přístupu k zaměstnání z důvodu věku</h5> <p>Na ochránce se obrátil muž, který uváděl, že je mu 56 let a už dlouho marně hledá práci. Hlásí se na pozice, které odpovídají jeho znalostem a zkušenostem, splňuje i další podmínky výběrových řízení a rovněž v životopise uvádí svůj věk. Vždy byl odmítnut, aniž by postoupil do užšího výběru, tedy že by se zúčastnil například pohovoru či jiné formy testování odborné způsobilosti. Svůj neúspěch přičítá diskriminaci z důvodu věku. O prošetření požádal v případě jedné z firem, kde byl rovnou odmítnut, přestože splňoval všechny podmínky.</p> <p>Zaměstnavatel má při výběru zaměstnanců širokou volnost, kterou ale omezuje zákon o zaměstnanosti zákazem jakéhokoli diskriminačního jednání. Hrozí mu za to sankce až do výše 1 milionu Kč. Na výběrové řízení dopadá také antidiskriminační zákon, kde jedním ze zakázaných diskriminačních důvodů při výběru zaměstnanců je i věk.</p> <p>Jelikož stěžovatel naplnil veškeré stanovené podmínky, a přesto nebyl ani přizván k pohovoru, lze takové jednání považovat za zacházení méně příznivé, než zacházení s jinou osobou ve srovnatelné situaci (jiní uchazeči, kteří stejně jako stěžovatel splňovali zadané podmínky, k pohovoru přizváni byli). Na dotčenou pozici byli vybráni lidé ve věku 37 a 36 let, přičemž zaměstnavatel neuvedl kritéria, podle nichž byli uchazeči vybráni, lze se tedy důvodně domnívat, že v případě stěžovatele došlo k diskriminaci z důvodu věku.</p><p> Rozhodnout, zda se zaměstnavatel dopustil porušení zákona o zaměstnanosti, může inspektorát práce. Doporučili jsme proto stěžovateli, aby podal podnět příslušnému oblastnímu inspektorátu k prošetření této záležitosti. Otázku, zda se zaměstnavatel dopustil diskriminace stěžovatele z důvodu věku, může soud. S ohledem na naše zjištění jsme stěžovateli doporučili zvážit možnost podání žaloby.</p><p>Podívejte se na tento díl v archívu ČT: <a title="Otevření do nového okna" href="http://www.ceskatelevize.cz/porady/10363268581-ochrance/314281381960004/" target="_blank">http://www.ceskatelevize.cz/porady/10363268581-ochrance/314281381960004/</a> </p><p></p>

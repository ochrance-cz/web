---
title: Poradní orgán ombudsmana upozorňuje na to, že řada lidí s postižením
  stále nemá možnost vést nezávislý způsob života
date: 2023-01-19T08:58:30.175Z
vystupy:
  - tz
perex: >
  <p>Šestého ledna jsme si na Noci důstojnosti připomněli <a
  href="https://www.ochrance.cz/aktualne/2023-01-06-na_noci_dustojnosti_jsme_si_pripomneli_nejen_dorotu_sandorovou_ale_i_situaci_dalsich_lidi_s_postizenim/">tragický
  osud Doroty Šandorové</a><em>, </em>kterou před dvěma lety usmrtil pečovatel.
  Minulý rok na systematické<em> </em><a
  href="https://www.ochrance.cz/aktualne/situace_v_domove_pod_lipou_v_lipniku_se_zmeni_k_lepsimu_slibila_dnes_stredoceska_hejtmanka_ombudsmanovi/">návštěvě
  Domovu pod lípou</a>, kde žijí především děti, pracovníci Kanceláře ombudsmana
  museli nahlásit závažná zjištění. Ombudsman kvůli špatnému zacházení s klienty
  podal na domov trestní oznámení. Naléhavý tlak na deinstitucionalizaci
  rezonuje ve společnosti stále více. Je zřejmé, že podpora, kterou stát
  poskytuje lidem s&nbsp;postižením, a to zejména těm s&nbsp;vyšší potřebou míry
  podpory, není dostatečná.</p>
attachments:
  - file: https://www.ochrance.cz/aktualne/poradni_organ_ombudsmana_upozornuje_na_to_ze_rada_lidi_s_postizenim_stale_nema_moznost_vest_nezavisly_zpusob_zivota/usneseni_k_deinstitucionalizaci_a_clanku_19_umluvy.pdf
    title: Usnesení k deinstitucionalizaci a článku 19 Úmluvy
---
<p>Podle <a href="https://www.ochrance.cz/umluva/">Úmluvy o právech osob se zdravotním postižením</a> by totiž každý člověk s&nbsp;postižením měl mít možnost zvolit si, kde bude bydlet, a v&nbsp;tom místě také čerpat podporu podle své volby. Lidé s&nbsp;postižením by neměli být nuceni přijímat formu a nastavení služeb, které jim nevyhovují. A i proto přijal <a href="https://www.ochrance.cz/pusobnost/monitorovani-prav-osob-se-zdravotnim-postizenim/">poradní orgán</a> na svém lednovém zasedání usnesení, ve kterém ombudsmana vyzval, aby věnoval zvýšenou pozornost sledování procesu transformace ústavních služeb ve služby komunitní. A aby ve své činnosti reflektoval výklad článku 19 Úmluvy z&nbsp;pohledu Výboru OSN pro práva osob se zdravotním postižením. Právě proces deinstitucionalizace a možnosti naplnění nezávislého způsobu života si poradní orgán zvolil jako jednu z&nbsp;priorit, na kterou se letos zaměří. Dále by se chtěl zabývat podporovaným rozhodováním a nastavením posudkového systému.</p>

<p>&bdquo;<em>Jsem rád, že nás členové poradního orgánu prostřednictvím sdílení osobních zkušeností i odborných poznatků &nbsp;seznamují s důležitými tématy, kterými je potřeba se zabývat.</em> <em>Můžeme pak následně přispívat k&nbsp;tomu, aby tato témata byla prosazována do praxe i legislativních změn</em><em>,</em>&ldquo;<em> </em>uvedl ombudsman Stanislav Křeček s&nbsp;tím, že mezi&nbsp;hlavní přínosy poradního orgánu patří zejména to, že může ombudsmanovi zprostředkovat autentické zkušenosti týkající se života lidí s&nbsp;postižením, což výrazným způsobem napomáhá k&nbsp;monitorování práv&nbsp; v&nbsp;této oblasti.</p>

<p>V&nbsp;minulém roce poradní orgán například upozornil na <a href="https://www.ochrance.cz/aktualne/poradni_organ_ombudsmana_pozaduje_zlepseni_podminek_pro_vzdelavani_deti_s_postizenim/">nedostatek podpory dětem s kombinovaným&nbsp;postižením ve speciálních školách</a>. Poskytl rovněž cenné připomínky k&nbsp;<a href="https://www.ochrance.cz/aktualne/poradni_organ_ombudsmana_pozaduje_zlepseni_podminek_pro_vzdelavani_deti_s_postizenim/">Pokynům k&nbsp;deinstitucionalizaci</a>, které loni rozeslal Výbor OSN pro práva lidí s&nbsp;postižením monitorovacím orgánům a požádal o širokou spolupráci. Přímo od poradního orgánu zazněla také připomínka k&nbsp;tomu, že lidé s&nbsp;postižením nejsou dostatečně zapojeni do legislativních procesů.,. Nemají tedy možnost ovlivnit zákony nebo jejich změny, které významným způsobem ovlivňují jejich život. Spolupráce s&nbsp;poradním orgánem probíhá i mimo jednotlivá zasedání a přípravu na ně. Členky a členové poradního orgánu se účastní odborných akcí ombudsmana, sdílí připomínky k&nbsp;novelám zákonů, jsou nápomocní při konzultacích a v&nbsp;neposlední řadě s&nbsp;ombudsmanem spolupracují na osvětových akcích.</p>

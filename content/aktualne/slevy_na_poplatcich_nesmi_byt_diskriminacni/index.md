---
title: "Slevy na poplatcích nesmí být diskriminační "
date: 2021-03-24T15:14:46.687Z
vystupy:
  - tz
perex: "Přijetí zákona o právu na digitální služby v loňském roce přineslo do
  zákona o správních poplatcích změnu, z níž vyplývá 20% sleva v případě platby
  správních poplatků skrze elektronický formulář.  Podle důvodové zprávy má
  změna úpravy podpořit zvýhodnění digitální formy před jinými formami služeb a
  motivovat tak občany k upřednostnění elektronické formy podání. Ombudsman se
  rozhodl prověřit, zda tato úprava nevede k diskriminaci určitých skupin osob,
  které nemají přístup k internetu nebo je pro ně využívaní digitálních služeb
  obtížně dostupné.  "
---
“Ačkoli snahu o elektronizaci veřejné správy lze jistě vnímat v obecné rovině jako krok správným směrem, z dostupných informací vyvstává podezření, zda nemůže být zavedená úprava slevy na poplatku diskriminační například v případě seniorů, z nichž mnozí nemají přístup k internetu. Podíl seniorů, kteří mají ve své domácnosti k dispozici počítač s přístupem k internetu sice stoupá, stále jsou však lidé nad 65 let skupinou, která využívá internet v podstatně nižší míře, než mladí lidé. Obdobně mnohem méně seniorů, než lidí mladšího věku využívá služeb internetového bankovnictví. V souvislosti se slevami na poplatku tak existuje podezření na diskriminaci z důvodu věku v oblasti přiznání a poskytování sociálních výhod,” vysvětluje ombudsman Stanislav Křeček. 

Ombudsman se ve věci obrátil na Ministerstvo vnitra a Ministerstvo financí, aby shromáždil podrobnější podklady ohledně záměrů a okolností přijetí zmíněné úpravy a mohl vyhodnotit otázku možného znevýhodnění některých skupin osob.
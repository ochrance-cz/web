---
title: "Ochránkyně jednala s generálním ředitelem Vězeňské služby ČR"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/ochrankyne-jednala-s-generalnim-reditelem-vezenske-sluzby-cr/"
date: 2014-11-11
perex: "<p></p>"
---

<!-- imported from the old website -->

<p>Dne 30. 10. 2014 navštívil generální ředitel Vězeňské služby ČR brig. gen. PhDr. Pavel Ondrášek v doprovodu náměstka pro vzdělávání a odborné zacházení plk. PhDr. Pavla Horáka veřejnou ochránkyni práv Mgr. Annu Šabatovou, Ph.D. Důvodem pozvání ochránkyně byl zájem projednat aktuální témata vzešlá jednak z prošetřování individuálních podnětů z věznic a dále poznatky ochránkyně z aktuálně prováděných tzv. systematických návštěv vězeňských zařízení.</p><p>Konkrétně byla diskutována problematika tzv. hygienických balíčků, které s účinností k 1. 1. 2014 jsou nově vydávány nemajetným odsouzeným namísto dřívějšího sociálního kapesného v hodnotě 100,- Kč měsíčně. Ochránkyně tuto změnu vnímá negativně – s ohledem na znemožnění odsouzeným zvolit si, jaké věci potřebují pořídit, a současně se setkává pravidelně s námitkami odborných zaměstnanců věznic, pro které daná změna znamená navýšení administrativní zátěže. Dále se vedlo jednání o možnostech valorizace odměn za práci odsouzených, o možnostech snížení ceny telefonních hovorů vězněných osob, o spravedlivějším systému zpracovávání žádostí o přemístění odsouzených do jiné věznice, o zákonné úpravě přítomnosti příslušníka Vězeňské služby ČR při zdravotní prohlídce vězněné osoby. Konečně prostor byl využit i k diskuzi nad novou koncepcí rozvoje Vězeňské služby ČR.</p><p>Ochránkyně se s generálním ředitelem dohodla, že následná jednání povedou v čtyřměsíčním intervalu.</p>Ochránkyně dlouhodobě usiluje o maximální systémové využití svých poznatků z šetření činnosti Vězeňské služby České republiky a z provádění systematických návštěv. V roce 2014 uplatnila připomínky k připravovaným novelám vyhlášky č. 109/1994 Sb., kterou se vydává řád výkonu vazby, ve znění pozdějších předpisů, a vyhlášky č. 345/1999 Sb., kterou se vydává řád výkonu trestu odnětí svobody, ve znění pozdějších předpisů. Tato činnost ochránkyně představuje i realizaci agendy národního preventivního mechanismu. Tedy úkolu působit preventivně proti špatnému zacházení ve věznicích.

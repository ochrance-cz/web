---
title: "Lajdáckost úředníka může zkomplikovat život. Někdy stačí jen shoda jména s jinou osobou"
tags:
  - Tisková zpráva
oldUrl: "/aktualne/tiskove-zpravy-2019/lajdackost-urednika-muze-zkomplikovat-zivot-nekdy-staci-jen-shoda-jmena-s-jinou-osobou"
date: 2019-12-11
perex: "<p>Úředníci ne vždy pečlivě ověří údaje o osobách, nevyužívají k tomu základní registr obyvatel, takže snadno dojde k záměně. Lidé se proti takové nedbalosti musí bránit stížností.</p>"
---

<!-- imported from the old website -->

<p>Ombudsmanka řešila v poslední době už několikátý případ, kdy úředníci nedostatečně ověřili údaje a zaměnili různé osoby. O důsledcích takové lajdáckosti se opakovaně přesvědčuje muž z Moravy, který se v zoufalství obrátil na ombudsmanku. Kvůli nedbalosti úředníků nejen ví, že má v Čechách jmenovce, narozeného navíc ve stejný den, ale hlavně se kvůli tomu stále dostává do situací, kdy musí vysvětlovat, že není tím hledaným. Za ty roky úředních záměn a vysvětlování ví o svém jmenovci opravdu hodně, třeba jaké má rodné číslo, kdy se rozváděl apod. Začalo to návštěvou exekutorů kvůli údajnému dluhu. Omyl se tehdy naštěstí rychle vysvětlil, jenže tím problémy neskončily. Před několika lety stěžovatele zadržela policie na hraničním přechodu, protože po jeho jmenovci bylo vyhlášeno celostátní pátrání. Poslední kapkou v řadě potíží bylo předvolání z městského úřadu v Čechách kvůli přestupku, kterého se měl dopustit rvačkou v místní hospodě. Paradoxem bylo, že ho předvolal úřad, na jehož adrese ohlašovny má stěžovatelův jmenovec evidováno místo trvalého pobytu.</p> <p>Není ale jediný. Ombudsmanka se nedávno setkala s podobným případem, kdy byl stěžovatel vyzván k odevzdání řidičského průkazu v důsledku zákazu řízení na 12 měsíců po tzv. vybodování. Netýkalo se to však jeho, ale jiné osoby stejného jména a příjmení. V jiném případě úřad bez ověření existence dvou osob stejného jména a příjmení doručoval písemnost určenou osobě bez datové schránky do datové schránky jmenovce.</p><p> Základní registr obyvatel neobsahuje rodné číslo, ale od roku 2017 umožňuje využívat program, který nalezne-li více než jeden záznam vyhovující dotazu, vrátí jako odpověď varování „Vstupní kombinaci odpovídá více záznamů.“ Úředník by pak měl dotaz zpřesnit tak, aby byla hledaná osoba jednoznačně identifikována. Ombudsmanka však zjistila, že úředníci vyhledávají v jiných informačních systémech a výsledek dál neověřují ani ve chvíli, kdy část údajů „nesedí“. Chybující úřady sice přislíbily, že budou ověřovat identifikaci osob pečlivěji, ale ani ombudsmanka nezabrání tomu, aby jiný úředník na jiném úřadě opět někoho nezaměnil. Pokud se tedy lidé s podobnou nedbalostí úředníků setkají, měli by se bránit stížností jejich nadřízenému (vedoucí úřadu, tajemník), žádat o prošetření a o vyrozumění, jaká opatření byla přijata, aby se podobné pochybení neopakovalo. V případě soudů si může takto stěžovat předsedovi soudu, u chybujícího exekutora Exekutorské komoře, Ministerstvu spravedlnosti nebo předsedovi okresního soudu, do jehož obvodu je exekutor jmenován.</p>

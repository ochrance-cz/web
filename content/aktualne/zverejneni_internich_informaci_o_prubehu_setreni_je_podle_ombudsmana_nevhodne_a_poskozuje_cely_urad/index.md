---
title: Zveřejnění interních informací o průběhu šetření je podle ombudsmana
  nevhodné a poškozuje celý úřad
date: 2022-07-21T10:30:43.212Z
vystupy:
  - tz
perex: >
  <p>V&nbsp;souvislosti s&nbsp;nedávno medializovaným případem paní L. veřejný
  ochránce práv ubezpečuje, že interní dokumenty ze spisu nezveřejnil nikdo ze
  zaměstnanců Kanceláře ombudsmana. Situaci, kdy se veřejnost dozvídá o průběhu
  šetření pouze kusé informace bez dostatečného kontextu, považuje za nešťastnou
  a poškozující celý úřad.&nbsp;&nbsp;&nbsp;&nbsp;&nbsp;</p>
---
<p><em>&bdquo;Lituji, že se kolegové právníci i další zaměstnanci po zveřejnění informací o jednom konkrétním šetření v&nbsp;médiích dostali do velmi nepříjemné pozice. Ale mohu s&nbsp;jistotou říct, že interní dokumenty o šetření se na veřejnost dostaly jinou cestou než prostřednictvím zaměstnanců Kanceláře. O tom bych chtěl ubezpečit nejen ty, kteří na dotyčný článek na internetu narazili, ale především všechny naše stěžovatele. Naše šetření jsou vždy důvěrná a zaměstnanci i představitelé musí ze zákona zachovávat mlčenlivost,&ldquo;</em>&nbsp;vysvětlil ombudsman Stanislav Křeček, proč se rozhodl na&nbsp;<a href="https://www.irozhlas.cz/zpravy-domov/urad-ombudsmana-verejny-ochrance-prav-stanislav-krecek_2207120500_ank">článek</a>&nbsp;postavený právě na interních dokumentech o sporu paní L. s&nbsp;jejím nadřízeným reagovat.</p>

<p>Článek pracuje mimo jiné s interním&nbsp;konceptem zprávy o šetření. Změnu právního hodnocení pak prezentuje jako mimořádný a neprofesionální krok ze strany ombudsmana. V&nbsp;článku už ale například nezazní, že i zpracovatel spisu stěžovatelku v&nbsp;průběhu šetření několikrát upozorňoval, že vypracovává pouze předběžný právní názor a konečné rozhodnutí leží na ochránci.</p>

<p><em>&bdquo;V&nbsp;tomto případě jsem zkrátka považoval za důležitější jiná skutková zjištění než ta, která měli za zásadní kolegové právníci. Při pečlivém pročtení a porovnání onoho nešťastně zveřejněného konceptu s&nbsp;vydanou zprávou o šetření čtenář samozřejmě zjistí, že nejde o prostou změnu závěrů, ale došlo právě i k&nbsp;úpravě argumentace. Na tom ale opravdu není nic mimořádného.&ldquo;&nbsp;</em>upřesnil<em>&nbsp;</em>Stanislav Křeček a dodal, že různé pohledy a diskuze k&nbsp;právu neodmyslitelně patří. &bdquo;<em>Je absurdní myslet si, že například v&nbsp;senátech soudů se vždy všichni členové shodnou na stejném pohledu na případ. Žádný soud Vám ale samozřejmě nepošle rozsudek i s&nbsp;několika předchozími pracovními koncepty, abyste si mohli zjistit, jak kdo ze soudců v&nbsp;senátu přemýšlel,&ldquo; </em>dodal ombudsman.</p>

<p>Právě u diskriminačních případů je podle ombudsmana často velmi tenká hranice, kdy je možné dané chování označit za diskriminační ve smyslu zákona a kdy nikoli. Stěžovatelku také informoval, že se může obrátit na soud. To také později učinila.</p>

<p><em>&bdquo;Ve zmíněném článku mne zarazilo zavádějící spojení informací o tom, že podle bývalého zaměstnance ignoruji antidiskriminační zákon, s&nbsp;větou &bdquo;Spor teď míří k&nbsp;soudu.&ldquo;. To vyvolává mylný dojem, že jde o soud tohoto bývalého zaměstnance Kanceláře se mnou. Ve skutečnosti je ale řeč o sporu týkajícím se právě rozepří paní L. s&nbsp;jejím nadřízeným,&ldquo;</em>&nbsp;podivil se ombudsman s&nbsp;tím, že autorka článku při jeho přípravě telefonovala s více zaměstnanci právní sekce, následně však pracovala jen s&nbsp;některými informacemi, které se dozvěděla.</p>

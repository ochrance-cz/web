---
title: "Odložením platby nájemného mohou lidé přijít o příspěvek na bydlení"
oldUrl: "src/www.ochrance.cz/aktualne/tiskove-zpravy-2020/odlozenim-platby-najemneho-mohou-lide-prijit-o-prispevek-na-bydleni"
date: 2020-06-12
perex: "<p>Využitím možnosti odložit platbu nájemného kvůli pandemii mohou lidé přijít o příspěvek na bydlení. Ombudsman upozorňuje na úskalí jinak dobře myšleného speciálního zákona. Lidé, kteří počítají s pobíráním příspěvku na bydlení, by možnost odložení platby nájemného neměli využívat a nájemné by měli zaplatit nejpozději do konce června, jinak jim nemusí nárok na příspěvek vzniknout.</p>"
---

<!-- imported from the old website -->

<p>V souvislosti se sociálními dopady pandemie koronaviru byl přijat speciální zákon, který umožňuje odložit platbu za nájem bytu těm, kdo v důsledku pandemie přišli o příjem. Tuto skutečnost musí prokázat potvrzením úřadu práce. Odložení platby nájemného ale může způsobit problém při poskytování příspěvku na bydlení. Tato dávka se přiznává zásadně na nájemné, které bylo uhrazeno v předchozím kalendářním čtvrtletí. V červenci tak lidé mohou žádat o příspěvek na bydlení na nájemné zaplacené v dubnu, květnu a červnu. Pokud ale v těchto měsících využili nebo využijí možnosti odkladu, nebudou moct doložit vynaložené náklady na nájemné a na příspěvek jim nemusí vzniknout nárok.</p> <p>Z tohoto pravidla nelze učinit žádnou výjimku. Ombudsman proto doporučuje všem, kdo chtějí o příspěvek na bydlení žádat, aby platbu nájemného neodkládali.  Jestliže si platbu nájemného odložili, měli by podle ombudsmana zvážit možnost doplacení nejpozději do konce června, aby se jim náklady na bydlení vynaložené ve druhém kalendářním čtvrtletí do nároku na příspěvek započítaly (započítává se průměr ze zaplacených nákladů za čtvrtletí). To samé se pak týká i nájemného za červenec, kdy je podle zákona stále možné platbu nájemného odložit. Odložení červencového nájemného může mít vliv na nárok na příspěvek na bydlení, o který by pak žádali v říjnu.</p><p> Odložení platby nájemného má podle ombudsmana ještě jedno úskalí. Odložením vzniká nájemcům pomyslný dluh a později budou muset uhradit jak aktuální nájemné, tak i to odložené za předchozí měsíce. Příspěvek na bydlení ale na úhradu celého odloženého nájemného nedostanou, protože výše příspěvku je zastropována tzv. normativními náklady na bydlení, které přibližně odpovídají částkám běžného nájemného za kalendářní měsíc. Zjednodušeně řečeno tak dostanou příspěvek na bydlení na nájemné za předchozí tři měsíce, ale už ne za měsíce, kdy jim odložením platby vznikl na nájemném dluh.</p>

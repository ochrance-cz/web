---
title: Poradní orgán ombudsmana pro oblast lidí s postižením se dnes věnuje
  přístupnosti veřejných budov i služeb
date: 2023-11-13T13:17:44.012Z
vystupy:
  - tz
perex: >
  <p>Zástupce ombudsmana Vít Alexander Schorm spolu s právníky Kanceláře
  ombudsmana seznámil členy poradního orgánu se dvěma&nbsp;aktuálně
  dokončovanými výzkumy. V&nbsp;prvním z&nbsp;nich přímo lidé s&nbsp;různým
  typem&nbsp;postižení testovali uživatelskou přístupnost vybraných veřejných
  budov v&nbsp;krajských městech. Druhý je věnovaný přístupnosti veřejných budov
  z&nbsp;pohledu stavebního práva, povolování staveb a kontrole toho, zda
  vyhovují požadavkům bezbariérovosti. 29. listopadu uspořádá veřejný ochránce
  práv celodenní konferenci věnovanou přístupnosti a bezbariérovosti. Na ní
  budou s&nbsp;představiteli i&nbsp;právníky Kanceláře ombudsmana o výsledcích
  výzkumů a s&nbsp;nimi spojených doporučeních diskutovat zástupci ministerstev,
  pracovníci stavebních úřadů z&nbsp;celé republiky a odborníci z&nbsp;praxe,
  jako jsou stavaři nebo projektanti. Zúčastní se také lidé s&nbsp;postižením a
  zástupci organizací hájících jejich práva.</p>
---
<p>Přístupnost prostor a služeb je podle <a href="https://www.zakonyprolidi.cz/ms/2010-10#f5511945">Úmluvy OSN</a> o právech lidí s postižením jednou ze základních&nbsp;podmínek toho, aby lidé s&nbsp;postižením mohli žít nezávisle a mohli se plně zapojit do všech oblastí života. Omezení může podle členky poradního orgánu<a href="#_ftn1">[1]</a> Hany Grygarové představovat například i to, že noční spoje veřejné dopravy nebývají bezbariérové: <em>&bdquo;Může to souviset s&nbsp;tím, že lidé s postižením jsou neustále vnímáni jenom jako objekty, ne aktéři vlastního života, kteří chtějí žít stejně jako zdraví lidé, a účastnit se kultury, nebo být umělci,&ldquo;</em> zamyslela se studentka psychologie a DJka Hana Grygarová, která se aktivně se zasazuje za práva lidí s&nbsp;postižením.</p>

<p><em>&bdquo;Dobře si uvědomuji, že je stále velké množství lidí s&nbsp;postižením, kteří kvůli zcela chybějící nebo nedostatečné přístupnosti nemohou samostatně bez cizí pomoci cestovat, vstoupit a pohybovat se po budovách, které jsou určeny k&nbsp;navštěvování veřejností, nebo se nedostanou k&nbsp;obsahu informací zveřejňovaných na internetových stránkách,&ldquo;</em> popsal současnou situaci zástupce ombudsmana Vít Alexander Schorm.</p>

<p>Na přístupnost veřejných budov se proto zaměřil i v aktuálním výzkumu. Testeři s&nbsp;různým typem postižení využili v&nbsp;krajských městech hromadnou dopravu a navštívili nemocnici a soud spolu s budovami České pošty, magistrátu, Úřadu práce a České správy sociálního zabezpečení. Zjistili, že obecně jsou zkoumané instituce nejlépe připraveny na návštěvníky s tělesným postižením. Naopak nejméně vstřícné jsou pro lidi se sluchovým postižením.</p>

<p>Ukázalo se také, že u lidí se zrakovým nebo sluchovým postižením instituce a úřady často spoléhají, že takový návštěvník dorazí s&nbsp;doprovodem, který mu v&nbsp;orientaci na místě i s&nbsp;vyřízením záležitostí pomůže.</p>

<p>Ve stavebním právu shrnuje požadavky na přístupnost především takzvaná <a href="https://www.zakonyprolidi.cz/cs/2009-398?text=398%2F2009Sb">bezbariérová vyhláška</a>. Kontrolou jejího dodržování ze strany stavebních úřadů se právníci Kanceláře ombudsmana zabývali ve druhém z výzkumů. Zjistili například, že stavební úřady obcí s&nbsp;rozšířenou působností schvalují naprostou většinu žádostí o výjimky z&nbsp;bezbariérové vyhlášky. Budovy tak mohou být pro lidi s&nbsp;postižením obtížněji přístupné. Často se udělování výjimek týká rekonstrukcí historických budov. Odvolací stavební úřady zas jen naprosto výjimečně zrušily nebo změnily rozhodnutí kvůli rozporu s&nbsp;bezbariérovou vyhláškou.</p>

<p>Na dnešním jednání se členové poradního orgánu věnovali nejen oběma výzkumům, ale diskutovali také o tom, jak může ombudsman v&nbsp;otázkách přístupnosti lidem s&nbsp;postižením pomáhat. Kromě řešení individuálních podnětů lidí, kteří se setkali s&nbsp;bariérami v&nbsp;přístupu do budov či ke službám, veřejný ochránce práv například připomínkoval nově vznikající prováděcí předpisy ke stavebnímu zákonu, které mají bezbariérovost řešit. V&nbsp;neposlední řadě se ombudsman snaží o aktivní zapojení lidí s&nbsp;postižením přímo do tvorby předpisů, které se jich týkají.</p>

<p>&nbsp;</p>

<hr />
<p><a href="#_ftnref1">[1]</a> Veřejný ochránce práv od roku 2018 monitoruje, jak Česká republika naplňuje práva lidí s&nbsp;postižením podle Úmluvy OSN o&nbsp;právech osob se&nbsp;zdravotním postižením. V&nbsp;tom mu pomáhá i sedmnáctičlenný <a href="https://www.ochrance.cz/pusobnost/monitorovani-prav-osob-se-zdravotnim-postizenim/">poradní orgán</a> složený z&nbsp;lidí s&nbsp;postižením a zástupců organizací hájících jejich práva. Poradní orgán předkládá ombudsmanovi systémová témata v&nbsp;oblasti ochrany práv lidí s&nbsp;postižením, poskytuje konzultace a praktické informace a zaujímá stanoviska k&nbsp;strategickým dokumentům ombuds&shy;mana týkajícím se práv lidí s&nbsp;postižením. Zprostředkovává také podněty od lidí s&nbsp;postižením nebo od organizací hájících jejich práva.&nbsp;</p>

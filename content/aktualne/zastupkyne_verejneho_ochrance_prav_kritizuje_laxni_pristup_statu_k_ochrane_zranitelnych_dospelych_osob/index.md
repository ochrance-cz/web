---
title: Zástupkyně veřejného ochránce práv kritizuje laxní přístup státu k
  ochraně zranitelných dospělých osob
date: 2021-06-15T06:35:27.016Z
vystupy:
  - tz
perex: "Chybějící komplexní zákon o podpůrných opatřeních, neefektivní kontrola
  opatrovníků a nejasné pravomoci obcí při výkonu opatrovnictví - to jsou hlavní
  problémy, na které upozornila zástupkyně ombudsmana Monika Šimůnková v Senátu
  u kulatého stolu k problematice veřejného opatrovnictví. Ten pořádal senátní
  Výbor pro sociální politiku. "
---
<p>Za největší problém považuje neexistenci jednoho gesčního místa, které by problematiku veřejného opatrovnictví řešilo komplexně: „<em>Veřejný ochránce práv apeluje už téměř 10 let na vládu, ať stanoví gestora pro oblast podpůrných opatření a ať neprodleně zahájí práci na zákonu, který by pomohl ochránit nejzranitelnější dospělé, zejména lidi s mentálním postižením, demencí či chronickým duševním onemocněním</em>.“ Důsledkem je, že pro žádné z ministerstev není tato skupina lidí prioritou.</p>
<p>Na ombudsmana se obracejí lidé kvůli postupu veřejných opatrovníků, v případě pochybení ale neexistují sankční nástroje. Pokud pochybí „soukromý“ opatrovník, může soud rozhodnout o jeho odvolání. Nikoliv však u veřejného opatrovníka - tím je obec, ve které má opatrovanec bydliště. Bez toho, aby se opatrovanec odstěhoval nebo mu byla navrácena svéprávnost, se tedy nemůže veřejný opatrovník změnit. „<em>Problém je to zejména u malých obcí, kde často opatrovnictví vykonává pouze jeden zaměstnanec nebo sám starosta či starostka. Proto navrhuji, aby v závažných případech mohl k ochraně opatrovance soud ustanovit opatrovníka jiného</em>,“ doplňuje Šimůnková.</p>

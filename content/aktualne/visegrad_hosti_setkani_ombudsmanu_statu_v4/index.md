---
title: Visegrád hostí setkání ombudsmanů států V4
date: 2021-10-22T09:25:34.530Z
vystupy:
  - tz
perex: "Představitelé ombudsmanských institucí států Visegrádské čtyřky se na
  pozvání maďarského ombudsmana sešli ve městě, které dalo jméno tomuto uskupení
  středoevropských států. Na dvoudenním setkání během čtvrtka a pátku
  představili, jak v rámci působení ve svých zemích řeší vybrané problémy. "
---
<p>Jedním z&nbsp;hlavních témat byla ochrana před špatným zacházením s&nbsp;lidmi omezenými na svobodě. Ombudsman Stanislav Křeček popsal situaci v&nbsp;Česku během pandemie COVID-19. Opatření proti šíření nemoci dopadala tvrději právě na lidi omezené na svobodě, jako jsou obyvatelé domovů pro seniory nebo ústavů sociální péče. Problematické bylo především omezení kontaktu s&nbsp;vnějším světem.</p>

<p>I během pandemie COVID-19 pokračovali zaměstnanci Kanceláře veřejného ochránce práv v&nbsp;systematických návštěvách míst, kde mohou být lidé na svobodě omezeni ať už zákonem nebo kvůli závislosti na péči. Zástupkyně ombudsmana, které svěřil působnost v&nbsp;této oblasti, sdílela poznatky z&nbsp;návštěv zařízení nejen s&nbsp;personálem a zřizovateli, ale i na úrovni ministerstev. Dosáhla tak úpravy některých nařízení, mimo jiné zrušení zákazu vycházení mimo areál zařízení, který původně v Česku platil i po skončení nouzového stavu.</p>

<p>Stanislav Křeček ombudsmanům Maďarska a Polska a slovenské ombudsmance dnes přiblížil také působení veřejného ochránce práv v&nbsp;takzvané oblasti ochrany zájmů a práv budoucích generací. Česká republika nemá zřízenou národní lidskoprávní instituci dle Pařížských principů OSN. V&nbsp;některých státech tuto funkci zastávají právě ombudsmanské instituce. U nás se činnost ombudsmana v této&nbsp;oblasti zužuje především na ochranu před jednáním úřadů. V&nbsp;kontextu zájmů budoucích generací pak jde zejména o otázky spojené s&nbsp;ochranou životního prostředí.</p>

<p>Český ombudsman mezi případy z&nbsp;posledních let zmínil například šetření výjimky udělené elektrárně Chvaletice pro emise rtuti a oxidu dusíku nebo kauzu možného ovlivnění zdrojů podzemní vody těžbou štěrkopísku v&nbsp;sousedství prameniště Bzenec na jižní Moravě. Přiblížil také šetření postupu úřadů při řešení loňské ekologické havárie na řece Bečvě, aktivity spojené ochranou památkové rezervace v&nbsp;Olomouci v&nbsp;souvislosti s&nbsp;plánovanou stavbou tzv. Šantovka Tower a v&nbsp;neposlední řadě také problematiku nového stavebního zákona, který vstoupil v&nbsp;platnost i přes rozsáhlé připomínky odborné veřejnosti i veřejného ochránce práv.&nbsp;&nbsp;</p>

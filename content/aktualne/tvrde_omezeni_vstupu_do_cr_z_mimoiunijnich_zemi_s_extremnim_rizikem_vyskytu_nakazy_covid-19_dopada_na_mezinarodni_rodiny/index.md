---
title: Tvrdé omezení vstupu do ČR z mimoiunijních zemí s extrémním rizikem
  výskytu nákazy COVID-19 dopadá na mezinárodní rodiny
date: 2021-08-03T12:06:20.100Z
vystupy:
  - tz
perex: Na ombudsmana se obrátili lidé, jejichž rodinní příslušníci se nemohli
  dostat do České republiky – nevztahovala se na ně totiž výjimka z
  protiepidemického opatření. To zakazuje vstup do Česka cizincům, kteří v
  posledních 14 dnech pobývali déle než 12 hodin v zemích s extrémním rizikem
  výskytu onemocnění COVID-19. Ze zákazu ministerstvo sice stanovuje několik
  výjimek, jak ale při svém šetření zjistila zástupkyně ombudsmana, některé
  skupiny rodinných příslušníků opatření ve výjimkách zcela opomíjí.
---
<p>Ochranné opatření především nepamatuje na rodinné příslušníky bez pobytového oprávnění, kteří se nacházejí v&nbsp;zemích s extrémním rizikem nákazy. Ti nemají možnost v těchto zemích podat žádost o vízum. Víza totiž vydávají jen zastupitelské úřady v&nbsp;zemích, které nejsou na seznamu těch s extrémním rizikem výskytu onemocnění COVID-19.</p>

<p>Se svou&nbsp;českou ženou se kvůli chybějící výjimce nemohl shledat například indický manžel. Podobně se za svým mužem do Česka nedostala ruská manželka, která u nás neměla žádný typ pobytového oprávnění. A se stejným problémem se setkal i česko-brazilský manželský pár.</p>

<p>Výjimky nezahrnují ani další kategorie rodinných příslušníků &ndash; například nesezdané partnery žijící v&nbsp;trvalém partnerském vztahu. Proto se také nemohla za svým dlouholetým partnerem do Česka vrátit Ruska, která vyjela navštívit rodinu.</p>

<p>Ve zprávě o&nbsp;šetření připomíná zástupkyně ombudsmana sdělení Evropské komise z&nbsp;loňského června, podle kterého by mimo jiné rodinní příslušníci občanů EU měli mít právo cestovat do prostoru EU+ za jakýmkoli účelem, nejen kvůli návratu domů. Podle doporučení Rady EU by zase jakákoli přijatá opatření neměla překračovat rámec toho, co je nezbytně nutné k ochraně veřejného zdraví.</p>

<p><em>&bdquo;Úplný zákaz vstupu některých rodinných příslušníků<strong> </strong>nepovažuji za&nbsp;přiměřený, ani&nbsp;nezbytně nutný. Chybí mi jeho dostatečné odůvodnění. K&nbsp;ochraně veřejného zdraví by postačily méně omezující prostředky jako je kombinace opakovaného testování a&nbsp;samoizolace,&ldquo;</em> argumentuje Monika Šimůnková.</p>

<p>Podle zástupkyně ombudsmana by mělo Ministerstvo zdravotnictví umožnit rodinným příslušníkům podávat žádosti o krátkodobá víza i v zemích s extrémním rizikem nákazy. Mělo by jim také umožnit podání žádosti o vízum a vstup bez ohledu na to, zda mají v&nbsp;Česku pobytové oprávnění nebo ne. K&nbsp;jejímu šetření by se nyní mělo ministerstvo vyjádřit.</p>

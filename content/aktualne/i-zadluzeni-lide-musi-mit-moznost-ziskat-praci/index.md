---
title: "I zadlužení lidé musí mít možnost získat práci"
tags:
  - Tisková zpráva
oldUrl: "/aktualne/tiskove-zpravy-2016/i-zadluzeni-lide-musi-mit-moznost-ziskat-praci"
date: 2016-11-01
perex: "<p>Dluh by neměl být absolutní překážkou při hledání zaměstnání. Pokud nejde o pracovní pozici, v níž by zaměstnanec nakládal s penězi a mohl pro zaměstnavatele představovat určité riziko, nemělo by obecně platit, že zadlužení lidé nezískají práci. Konstatovala to veřejná ochránkyně práv v případu, o němž informovala i Poslaneckou sněmovnu v rámci pravidelné zprávy o činnosti.</p>"
---

<!-- imported from the old website -->

<p>Na ochránkyni se obrátil odmítnutý uchazeč o pracovní pozici manažera pobočky prodejce aut. Vyhrál sice výběrové řízení, ale zaměstnavatel o něm před podpisem pracovní smlouvy zjistil, že jev insolvenci a do zaměstnání ho nepřijal. Takový přístup vnímal stěžovatel jako porušení práva na rovné zacházení. Obrátil se na oblastní inspektorát práce, který v postupu zaměstnavatele neshledal žádné pochybení, proto požádal o pomoc ochránkyni.</p> <p>Ta ve věci zahájila šetření a prověřila postup inspektorátu. Konstatovala, že se inspektorát nedopustil pochybení, které by mělo vliv na výsledek kontroly. Ve vztahu k namítanému nerovnému zacházení ochránkyně stěžovateli vysvětlila, že vzhledem k tomu, že majetkové poměry nejsou ve výčtu diskriminačních důvodů, nemohlo dojít k porušení antidiskriminačního zákona. Nelze se tedy bránit antidiskriminační žalobou. Podle názoru ochránkyně však v takovém případě zůstává možnost podat žalobu na ochranu osobnosti dle občanského zákoníku.</p> <p>Ochránkyně v souvislosti s tímto případem vyjádřila názor, že pokud se k výkonu určité pracovní pozice váže odpovědnost za nakládání s finančními prostředky zaměstnavatele nebo plánování a kontrola dlouhodobějších finančních toků a operací, může zaměstnavatel vnímat i osobní situaci uchazeče (osobní bankrot) jako projev jeho schopností potřebných pro výkon těchto činností. Neznamená to však, že uchazeč o zaměstnání, který je zadlužený, již nemůže získat práci. Zaměstnavatelé by měli svůj postup pečlivě zvažovat a toto kritérium uplatňovat přiměřeně pouze u těch pracovních pozic, kde zaměstnanec musí vykonávat specifické činnosti spojené s finančními operacemi. </p><p> Zpráva o šetření: <a title="Otevření do nového okna" href="http://eso.ochrance.cz/Nalezene/Edit/4334" target="_blank">http://eso.ochrance.cz/Nalezene/Edit/4334</a> </p>

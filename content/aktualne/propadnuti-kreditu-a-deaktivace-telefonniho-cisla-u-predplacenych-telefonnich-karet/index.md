---
title: "Propadnutí kreditu a deaktivace telefonního čísla u předplacených telefonních karet"
oldUrl: "src/www.ochrance.cz/aktualne/tiskove-zpravy-2014/propadnuti-kreditu-a-deaktivace-telefonniho-cisla-u-predplacenych-telefonnich-karet"
date: 2014-10-17
perex: "<p>Pokud ze smluvních podmínek mobilních operátorů jasně a srozumitelně nevyplývá, že následkem nevyužití zaplaceného kreditu a nedobití nového kreditu ve stanoveném období je propadnutí zbývajícího kreditu, jedná se o porušení ustanovení § 63 odst. 1 zákona o elektronických komunikacích.</p>"
---

<!-- imported from the old website -->

<p>Stěžovatelka se obrátila na Český telekomunikační úřad, jelikož došlo <strong>k deaktivaci jejího telefonního čísla</strong> ze strany mobilního operátora <strong>z důvodu nedobití kreditu ve stanoveném období</strong>. Český telekomunikační úřad ji seznámil se svým stanoviskem, podle něhož stanovení povinnost dobít si kredit v určité lhůtě, i přes to, že klient předchozí kredit dosud nevyčerpal, není jednáním, které by bylo v rozporu se zákonem. Podle ČTÚ šlo ze strany stěžovatelky o nedodržení lhůt stanovených v ceníku a rovněž ČTÚ konstatoval, že operátor upozorňoval stěžovatelku varovnými SMS zprávami, že bude takto postupovat.</p><p>Stěžovatelka nebyla s vyřízením své stížnosti spokojena, proto se obrátila na veřejného ochránce práv s žádostí, aby posoudil správnost postupu ČTÚ a jeho výkladu v otázce deaktivace čísla a propadnutí kreditu.</p><p>Zástupce ochránkyně Stanislav Křeček ve zprávě o šetření konstatoval, že mobilní operátor má legitimní zájem nastavit podmínky užívání služby tak, aby „motivoval“ účastníka k aktivnímu, resp. alespoň k minimálnímu využívání služeb. Požadavek určitého minimálního rozsahu využití služeb a platbu za ně lze tedy považovat za úhradu za poskytovanou možnost připojení k síti. Při takovém nahlížení na smluvní úpravu o platnosti telefonní karty a propadnutí kreditu se jedná o ujednání o výši ceny poskytované služby, která je vyňata z posuzování nepřiměřenosti ujednání. (tj. posuzování, zda v rozporu s požadavkem dobré víry způsobuje k újmě spotřebitele značnou nerovnováhu v právech a povinnostech stran).</p><p>Směrnice Rady 93/13/EHS o nepřiměřených podmínkách ve spotřebitelských smlouvách vyžaduje, <strong>aby smluvní podmínky byly sepsány jasným a srozumitelným jazykem</strong>. Ze smluvního ujednání tedy musí být zákazníkovi jasné, že pokud nebude svůj telefon po určitou dobu využívat, a ani si nedobije kredit, dojde k ukončení účastnické smlouvy – k deaktivaci karty- , s čímž je spojeno i propadnutí zbývajícího kreditu. Propadnutí kreditu je pak třeba považovat za platbu za poskytnutou možnost využívat služby operátora. </p><p>Zástupce ochránkyně zjistil, že ze smluvních podmínek mobilních operátorů sice lze jejich postup při nevyužití kreditu a nedobití nového ve stanoveném období dovodit, <strong>není však v nich explicitně uvedeno, že následkem je propadnutí zbývajícího kreditu bez možnosti jeho navrácení</strong>. </p><p>Zástupce ochránkyně tedy konstatoval, že mobilním operátorům nelze upřít jejich legitimní zájem na generování zisku z aktivního využívání předplacených karet, stejně jako mohou od zákazníků požadovat určitou platbu, pokud svou kartu nevyužívají. Musí však o tom spotřebitele jasně a srozumitelně informovat.</p><p>Po vydání zprávy o šetření zástupce ochránkyně následovalo jednání, jehož výsledkem je dohoda, že Český telekomunikační úřad bude na pravidelných jednáních s mobilními operátory apelovat, aby byla ujednání o nevyužití kreditu ve smluvních podmínkách lépe, přesněji a jasněji formulována.</p>

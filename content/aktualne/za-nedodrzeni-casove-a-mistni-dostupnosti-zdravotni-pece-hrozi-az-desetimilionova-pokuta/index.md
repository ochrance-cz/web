---
title: "Za nedodržení časové a místní dostupnosti zdravotní péče hrozí až desetimilionová pokuta"
oldUrl: "src/www.ochrance.cz/aktualne/tiskove-zpravy-2013/za-nedodrzeni-casove-a-mistni-dostupnosti-zdravotni-pece-hrozi-az-desetimilionova-pokuta"
date: 2013-01-24
perex: "<p>Jestliže zdravotní pojišťovna nezajistí poskytování hrazené služby svým pojištěncům, včetně místní a časové dostupnosti (např. dodržení maximální stanovené čekací doby na operaci), může jí Ministerstvo zdravotnictví udělit pokutu až do výše 10 milionů Kč.</p>"
---

<!-- imported from the old website -->

<p>Přestože právní předpisy České republiky přesně vymezují časovou a místní dostupnost zdravotní péče, v praxi jsou tato práva pacientů porušována. Článek v MF Dnes z 21. 1. 2013 „Na plánované operace se čeká déle, než nařizuje vyhláška“ popisuje situaci i s nepřijatelně dlouhými čekacími lhůtami na operace zcela přesně. Zástupkyně veřejného ochránce práv však upozorňuje, že nejde o situaci, která by neměla řešení: <em>„Stát má přímo v zákoně o veřejném zdravotním pojištění nástroj, kterým může dodržování stanovených lhůt vymáhat. Za nedodržení stanovených lhůt může udělit pokutu až do výše 10 milionů Kč.“</em></p><p>Zákon o veřejném zdravotním pojištění zakotvuje právo pacientů na časovou a místní dostupnost zdravotních služeb hrazených z veřejného zdravotního pojištění. Zdravotní pojišťovně je stejným zákonem stanovena povinnost zajistit poskytování hrazené služby svým pojištěncům, včetně jejich místní a časové dostupnosti. K tomuto účelu uzavírá s poskytovateli zdravotních služeb smlouvy. Konkrétní podmínky, ať už jde o dojezdovou dobu vyjadřující místní dostupnost péče, nebo maximální čekací lhůty na konkrétní léčebné zákroky, stanovuje Nařízení vlády č. 307/2012 Sb., o časové a místní dostupnosti zdravotních služeb, účinné od 1. ledna 2013. Těmito lhůtami jsou pojišťovny vázány.</p><p><em>„Jestliže pacient zjistí, že mu poskytovatel zdravotních služeb není schopen poskytnout potřebnou péči ve stanovené lhůtě, měl by se obrátit na zdravotní pojišťovnu, jejímž je klientem, a žádat zajištění léčebného výkonu v zákonné lhůtě,“</em> vysvětluje zástupkyně ombudsmana Jitka Seitlová. Pokud zdravotní pojišťovna tuto povinnost nesplní, měl by se pacient domáhat svých práv a dodržování právních předpisů u Ministerstva zdravotnictví. <em>„Jestliže zdravotní pojišťovna nepostupuje v souladu se zákonem o veřejném zdravotním pojištění a nařízením vlády, jde o správní delikt, za který může ministerstvo uložit pokutu až do výše 10 000 000 Kč,“</em> dodává zástupkyně ombudsmana.</p>

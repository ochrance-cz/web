---
title: "Ombudsmanka pomohla policistovi, který skončil po úraze v invalidním důchodu"
tags:
  - Tisková zpráva
oldUrl: "/aktualne/tiskove-zpravy-2019/ombudsmanka-pomohla-policistovi-ktery-skoncil-po-uraze-v-invalidnim-duchodu"
date: 2019-04-12
perex: "<p>V roce 2017 byl muž propuštěn z práce a odešel do invalidního důchodu. Po předchozích služebních úrazech se totiž jeho zdravotní stav zhoršil natolik, že již nemohl vykonávat svou práci. Protože bylo zhoršení zdravotního stavu zapříčiněné služebním poměrem, získal od policie rentu. Muž však nesouhlasil s tím, že mu od ní byly odečítány minimální mzda a podpora v nezaměstnanosti, i když žádnou podporu nepobíral. Bývalý policista se proto obrátil s žádostí o pomoc na ombudsmanku. Ta shledala ve způsobu výpočtu pochybení, policie chybu uznala a muži vyplatila více než stotisícový nedoplatek. Případ tak bylo možné úspěšně uzavřít. </p>"
---

<!-- imported from the old website -->

<p>Muži se zdálo nelogické, že mu policie odečítá od renty částku podpory v nezaměstnanosti, když žádnou nepobírá. V této části však podle šetření ombudsmanky policie nepochybila. Muž totiž pobíral podporu ve stejné výši, byť ve formě jiné dávky. Problematické však bylo odečítání minimální mzdy.</p> <p>Policie vycházela z rozsudku Nejvyššího soudu z roku 2004, který se zabýval podobným případem. Jak však zjistila ombudsmanka, tehdejší rozsudek se vztahoval ke starému zákoníku práce. Ten rentu upravoval jiným způsobem než dnes a současně neumožňoval odečítat podporu v nezaměstnanosti, což dnes možné naopak je.</p> <p>Aktuální znění tedy umožňuje odečítat podporu v nezaměstnanosti, což policie správně učinila, ale neumožňuje současně odečítat výši minimální mzdy. Tu je naopak možné odečítat až po ukončení podpory v nezaměstnanosti. Policie přistoupila na argumentaci ombudsmanky, pochybení uznala a muži vyplatila nedoplatek za chybně vypočtenou rentu. Ombudsmanka tak mohla případ uzavřít. <br /><br /><b>Celý případ v ESO:</b></p><p><a title="Otevření do nového okna" href="http://eso.ochrance.cz/Nalezene/Edit/6436" target="_blank">http://eso.ochrance.cz/Nalezene/Edit/6436</a> </p><p></p>

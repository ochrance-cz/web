---
title: "Začíná vysílání nových dílů Ochránce"
vystupy:
  - tz
oldUrl: "/aktualne/tiskove-zpravy-2016/zacina-vysilani-novych-dilu-ochrance"
date: 2016-01-06
perex: "<p>Česká televize začíná v neděli 10. 1. vysílat nové díly pořadu Ochránce. Zařazeny jsou do programu ČT2, premiéra vždy v neděli od 18:15 h, reprízy ve čtvrtek v 19:15 a v pátek ve 14:00. První díl se věnuje případům nepřiznaného invalidního důchodu, neproplácení služební dosažitelnosti vojákům a diskriminaci zahraničních studentů na univerzitě.</p>"
---

<!-- imported from the old website -->

<h5>Proplácení služební dosažitelnosti vojákům</h5> <p>Na ochránce se už v roce 2012 obrátili vojáci, kterým byla nezákonně nařizována služební dosažitelnost. Zákon o vojácích z povolání umožňuje nařizovat služební pohotovost, která znamená, že v době svého volna musí být voják připraven dostavit na základnu. Tato pohotovost je proplácena. Stěžovatelům však byla nařizována tzv. dosažitelnost. Ta nebyla placená, i když omezení vojáka mimo službu bylo stejné – voják musel být v době volna připraven dostavit se v určeném čase na základnu.</p> <p>Ochránce provedl šetření a dospěl k závěru, že došlo k porušení zákona. Jednání s ministerstvem obrany o proplacení nezákonně nařizované pohotovosti, označované za dosažitelnost, trvalo několik let a stále bez úspěchu.</p> <p>Teprve nyní, v době, kdy se vysílá tento díl pořadu Ochránce, došlo k zásadní změně postoje ministerstva a ti vojáci, kteří o proplacení nařizované dosažitelnosti, ji dostávají zpětně proplacenu.</p> <h5>Nepřiznaný invalidní důchod</h5> <p>Paní Jana od malička trpí neuropatií, nemocí, při které odumírají svaly a nervy. V osmnácti letech začala chodit o holi, pak o dvou a ve třiceti skončila na vozíku. Čtrnáct let pobývala v zahraničí, kde se také léčila. Po návratu požádala o invalidní důchod, ale nebyl jí přiznán. </p> <p>Jde o ukázku případu, kdy samotné šetření ochránce vede k napravení pochybení. Orgány sociálního zabezpečení nesprávně stanovily datum vzniku invalidity a svůj posudek nedostatečně odůvodnily. Na základě tohoto pochybení pak ČSSZ nesprávně zamítla žádost o invalidní důchod. Už v průběhu šetření ochránce však ČSSZ své pochybení napravila, když nařídila provedení mimořádné lékařské prohlídky a nové posouzení zdravotního stavu se zaměřením na správné stanovení data vzniku invalidity. Poté vydala ČSSZ nové rozhodnutí, kterým invalidní důchod přiznala a zpětně doplatila.</p><h5>Slovenská studentka na české univerzitě</h5><p>Na ochránce se obrátila studentka Masarykovy univerzity v Brně, která nesouhlasila s tím, že výhody z projektu spolufinancovaného Evropskou unií jsou přiznávány jen studenům s českým občanstvím nebo trvalým pobytem v ČR. Jako slovenská občanka bez trvalého pobytu v ČR se nemohla účastnit stáží poskytovaných v rámci projektu, přestože byla řádnou studentkou univerzity.</p><p></p><p>Podívejte se na tento díl v archívu ČT: <a title="Otevření do nového okna" href="http://www.ceskatelevize.cz/porady/10363268581-ochrance/314281381960001/" target="_blank">http://www.ceskatelevize.cz/porady/10363268581-ochrance/314281381960001/</a> </p><p></p>

---
title: "Ochránkyně v Královéhradeckém kraji"
vystupy:
  - tz
oldUrl: "/aktualne/tiskove-zpravy-2014/ochrankyne-v-kralovehradeckem-kraji"
date: 2014-10-07
perex: "<p>Osvětová kampaň veřejné ochránkyně práv Anny Šabatové „Zajímáte nás“ pokračuje ve středu 15. října návštěvou Královéhradeckého kraje. Setkání ochránkyně s občany mají za cíl zvyšovat povědomí lidí o jejich právech, povzbudit je v řešení problémů s úřady či diskriminací a informovat je o působnosti veřejného ochránce práv. Zájemci mohou využít návštěvy i k podání podnětu ochránkyni.</p>"
---

<!-- imported from the old website -->

<p>Už týden před vlastní návštěvou, <strong>od 6. do 10. října mohou lidé přinášet písemné podněty</strong>, které si ochránkyně při své návštěvě kraje převezme a bude se jimi zabývat, <strong>na podatelny úřadů 35 obcí a měst Královéhradeckého kraje</strong>: Broumov, Červený Kostelec, Česká Skalice, Dobruška, Dvůr Králové nad Labem, Hořice, Hostinné, Hradec Králové, Hronov, Chlumec nad Cidlinou, Jaroměř, Jičín, Kopidlno, Kostelec nad Orlicí, Lázně Bělohrad, Náchod, Nechanice, Nová Paka, Nové Město nad Metují, Nový Bydžov, Opočno, Police nad Metují, Rokytnice v Orlických horách, Rychnov nad Kněžnou, Smiřice, Sobotka, Svoboda nad Úpou, Teplice nad Metují, Trutnov, Třebechovice pod Orebem, Týniště nad Orlicí, Úpice, Vamberk, Vrchlabí a Žacléř.</p><p>V <strong>11:00 h otevře veřejná ochránkyně práv ve vestibulu Krajského úřadu v Hradci Králové dočasný informační stánek</strong>. Právníci Kanceláře veřejného ochránce práv v něm budou až <strong>do 16:30 h přijímat od občanů podněty</strong> (stížnosti na úřady či na diskriminaci), vysvětlovat jim působnost a pravomoci ochránkyně, průběh šetření i to, jak jim může ochránkyně v jejich konkrétních případech pomoci. Otevření stánku bude i příležitostí pro krátký tiskový brífink.</p><p>Během návštěvy se ochránkyně setká také se zástupci kraje i obcí. Neformálně budou hovořit o problémech, s nimiž se lidé na ochránkyni obracejí, ale také o potížích, které řeší úřady.</p><p>Část osvětové kampaně je zaměřena na mládež, která se na ochránkyni stále častěji obrací s nejrůznějšími dotazy a problémy. Právníci Kanceláře veřejného ochránce práv proto navštíví <strong>Střední průmyslovou školu stavební v Hradci Králové</strong>, pro jejíž studenty připravili tříhodinový interaktivní výukový program. <strong>Od 10:00 h</strong> se studenti prostřednictvím interaktivní hry s divadelními prvky a workshopu zapojí do diskuze o vážných situacích, do nichž se mohou dostat. Cílem výukového programu je zvyšovat toleranci k odlišnosti, uvědomovat si vlastní roli a svou občanskou odpovědnost. Studenti se také seznámí s působností a činností veřejné ochránkyně práv, s čím a jak se na ni mohou obracet.</p><p>V <strong>18:00 h začíná v Městské knihovně v Novém Městě nad Metují komponovaný večer pro veřejnost s možností diskuze s veřejnou ochránkyní práv</strong>. O tématu večera mohou rozhodnout sami občané hlasováním na internetové stránce knihovny. Vybírají mezi tématem sociální péče o stárnoucí rodiče a s tím spojenými problémy v zaměstnání, včetně diskriminace ze strany zaměstnavatele, a tématem nekalých obchodních praktik při podomním prodeji a ochranou spotřebitele. Úvodní interaktivní divadelní představení nejprve účastníky vtáhne do reálného příběhu. Sami do něj mohou aktivně zasahovat svými zkušenostmi a náměty, jak by mohl hrdina příběhu své potíže řešit. V následné diskuzi s veřejnou ochránkyní práv a jejími právníky se pak dozví, jak v podobné situaci postupovat, jaká jsou jejich práva. Dozví se také, kdy a jak jim může veřejný ochránce práv pomoci. Vstup na večerní setkání je volný.</p><p>Následující den – ve čtvrtek <strong>16. října dopoledne</strong> – ochránkyně zakončí návštěvu Královéhradeckého kraje v zařízení sociálních služeb <strong>Domov U Biřičky v Hradci Králové</strong>.</p><p></p><p>Osvětová setkání &quot;Zajímáte nás&quot; se konají v rámci projektu Společně k dobré správě financovaného z prostředků Evropského sociálního fondu prostřednictvím Operačního programu Lidské zdroje a zaměstnanost a státního rozpočtu ČR.</p><p><img src="https://www.ochrance.cz/uploads/RTEmagicC_esf_eu_04.jpg.jpg" height="67" width="622" alt="" /></p>

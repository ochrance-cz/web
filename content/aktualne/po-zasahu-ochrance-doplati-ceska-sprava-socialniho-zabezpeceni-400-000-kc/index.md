---
title: "Po zásahu ochránce doplatí Česká správa sociálního zabezpečení 400 000 Kč"
oldUrl: "src/www.ochrance.cz/aktualne/tiskove-zpravy-2011/po-zasahu-ochrance-doplati-ceska-sprava-socialniho-zabezpeceni-400-000-kc"
date: 2011-06-28
perex: "<p></p><p>Po zásahu ochránce vyplatí Česká správa sociálního zabezpečení stěžovatelce přes 400 000 Kč jako doplatek od roku 2006 za zpětně přiznaný invalidní důchod. Podle nového posouzení bylo datum invalidity stanoveno už k roku 1989.</p>"
---

<!-- imported from the old website -->

<p>Sociální zabezpečení patří k nejčastějším problémům, s nimiž se lidé na ochránce obracejí, v oblasti důchodového pojištění jde pak zejména o invalidní důchody. Přestože je úspěšnost ochránce v řešení těchto stížností poměrně vysoká, ne vždy dokáže stěžovatelům pomoci podle jejich představ. O to více pak vynikne úspěch v podobě zpětného přiznání důchodu a vyplacení doplatku za několik let zpátky.</p><p>Ochránce v těchto dnech ukončil šetření případu, v němž si orgány správy sociálního zabezpečení nevyžádaly všechny nezbytné lékařské zprávy o zdravotním stavu stěžovatelky a opakovaně jí nepřiznaly invalidní důchod. Po zásahu ochránce došlo k novému posouzení, při němž si posudková lékařka vyžádala zdravotnickou dokumentaci a zohlednila závěry lékařských zpráv. Na základě nového posudku stanovila Česká správa sociálního zabezpečení vznik invalidity již k roku 1989, kdy stěžovatelka o invalidní důchod žádala poprvé. Stěžovatelce je tak přiznán nejen pravidelný měsíční invalidní důchod, ale rovněž jí bude zpětně vyplaceno více než 400 000 Kč jako doplatek od roku 2006. K dobru České správy sociálního zabezpečení je třeba přičíst, že při posledním posuzování zdravotního stavu stěžovatelky přihlížela k nejnovějším poznatkům lékařské vědy a v důsledku toho mohla přehodnotit i závěry starších lékařských zpráv, na základě kterých původně invalidní důchod nepřiznala.</p><p>Ochránce stěžovatelce doporučil, aby nyní požádala také Všeobecnou zdravotní pojišťovnu ČR o vrácení částek, které uhradila na pojistném, protože zpětně se za ni plátcem pojistného stal stát. Stěžovatelka může rovněž požádat MPSV o přiměřené zadostiučinění za nemajetkovou újmu, která jí vznikla dřívějším nepřiznáním invalidního důchodu.</p>

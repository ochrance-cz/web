---
title: "Zasedání poradního orgánu pro oblast ochrany práv osob se zdravotním postižením"
vystupy:
  - tz
oldUrl: "/aktualne/tiskove-zpravy-2021/zasedani-poradniho-organu-pro-oblast-ochrany-prav-osob-se-zdravotnim-postizenim"
date: 2021-01-29
perex: "<p>Ve středu 27. ledna se sešel poprvé v tomto roce poradní orgán pro monitorování práv lidí s postižením. Setkání se vzhledem k epidemii konalo online. Hlavním tématem jednání bylo zaměstnávání a práce lidí s postižením a problémy, kterým na pracovním trhu čelí. Na jednání byla diskutována také aktuální problematika týkající se přístupnosti testovacích a očkovacích míst pro lidi s postižením. V této věci se zástupkyně ombudsmana Monika Šimůnková, která poradnímu orgánu předsedá, obrátila na ministra zdravotnictví. Zvolen byl také nový místopředseda poradního orgánu, jímž se stal právník Jiří Černý. </p>"
---

<!-- imported from the old website -->

<p>Důležitým tématem, které vzešlo od jednoho z členů poradního orgánu, byla otázka přístupnosti míst pro testování a očkování proti koronaviru pro lidi s postižením. Mnohá tato místa totiž nejsou bezbariérová a znemožňují lidem s postižením dostat se k testování. Krom fyzických bariér naráží mnozí lidé s postižením také na bariéry komunikační, kdy jim nejsou informace poskytovány ve srozumitelné a přístupné podobě. Hrozí přitom, že na stejný problém budeme narážet také v případě očkování. </p><p>K tomu se vyjádřila zástupkyně ombudsmana: “V této věci jsem se již obrátila na ministra zdravotnictví, kdy jsem mu mimo jiné napsala, aby při zřizování testovacích a očkovacích center reflektoval potřeby lidí s omezenou mobilitou. Požádala jsem ho, aby mi sdělil, zda došlo v této věci k nápravě a jakým způsobem tento problém hodlá systémově řešit. Také jsem ministra vyzvala, aby do prioritní skupiny k očkování byli vedle sociálních pracovníků zahrnuti také veřejní opatrovníci, stejně tak klienti denních a týdenních stacionářů.”</p><p>Hlavním tématem jednání pak byla otázka zaměstnávání lidí s postižením. Probrány byly například otázky týkající se podpory podnikání nebo školení pracovníků úřadů práce, které by směřovalo ke změně jejich přístupu k osobám se zdravotním postižením, podpora IT firem při rekvalifikaci lidí se zdravotním postižením nebo přetrvávající ostrakizace lidí s duševním onemocněním.</p><p>Poradní orgán k tématu práce a zaměstnání přijal závěrečné usnesení. V něm vzal na vědomí všechny aktivity ombudsmana v oblasti naplňování Úmluvy o právech osob se zdravotním postižením. Dále doporučil ombudsmanovi, aby seznámil veřejnost s výsledky výzkumu o zaměstnávání lidí s postižením ve veřejném sektoru. Doporučil ombudsmanovi, aby zahájil dialog s orgány státu, které jsou odpovědné za dodržování povinnosti zaměstnávat lidi s postižením ve veřejném sektoru. Vyzval ochránce, aby do konce roku 2021 vydal a zveřejnil doporučení určené zaměstnavatelům, v němž by shrnul vhodné a osvědčené postupy vedoucí ke zvýšení podílu lidí s postižením zaměstnaných ve veřejném sektoru. Požádal také ombudsmana, aby ho průběžně informoval o tom, jak bylo toto usnesení do činnosti ochránce prakticky promítnuto a jaké konkrétní výsledky přinesly jednotlivé kroky. </p><p>Jak již bylo zmíněno, novým místopředsedou poradního orgánu se stal Jiří Černý, který je, mimo jiné četné aktivity, právníkem odborného sociálního poradenství, kde především zastupuje u soudů lidi s psychickým postižením či duševním onemocněním v soudních řízeních o nezpůsobilosti zletilého právně jednat. Zaměřuje se také na lidská práva nebo na naplňování principů přístupnosti webů, služeb či veřejného prostoru pro všechny. </p>

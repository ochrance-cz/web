---
title: "Komentář ombudsmanky: Lidé s postižením u nás marně hledají důstojný domov"
vystupy:
  - tz
oldUrl: "/aktualne/tiskove-zpravy-2020/komentar-ombudsmanky-lide-s-postizenim-u-nas-marne-hledaji-dustojny-domov/"
date: 2020-02-13
perex: "<p></p>"
---

<!-- imported from the old website -->

<p>Nová finská premiérka Sanna Marinová se ujala své funkce s prohlášením, že chce budovat společnost, ve které může být každé dítě tím, čím chce a ve které může každý žít důstojně. Zní to banálně a samozřejmě, ale v naší zemi to samozřejmé bohužel není. V minulém roce jsme to mohli vidět například v případě dvou měst, kde obyvatelé odmítli, aby mezi nimi žili lidé s postižením.</p><p> Na přelomu února a března minulého roku žilo Česko událostí, kdy se občané ve Svitávce na Blanensku postavili proti záměru vybudovat zde chráněné bydlení pro lidi s lehkým mentálním postižením. Konec roku byl bohužel ve znamení téhož, kdy se proti stejnému záměru postavili lidé v Náměšti na Hané. V obou případech se jednalo o bydlení pro pouhých dvanáct lidí.</p><h5>Fámy a dezinformace </h5><p>Ve Svitávce podepsalo petici zhruba 300 obyvatel z 1800, v Náměšti pak 650 z 2000. Ve Svitávce měly být postaveny dva rodinné domy, ve kterých měli bydlet lidé s lehkým a středním mentálním postižením. Bydlení jim mělo zajistit důstojný a pokud možno samostatný život a pomoci jim se začleněním do společnosti. Bohužel je společnost odmítla. Mezi lidmi se začaly šířit zprávy o tom, že zde budou bydlet bez kontroly sexuální devianti. Jihomoravský kraj, který zde domy chtěl postavit, od svého záměru ustoupil. Domy se nakonec začaly stavět v nedalekých Boskovicích, jejichž starosta záměr uvítal.</p><p> V Náměšti na Hané jsme začátkem prosince sledovali podobný scénář. Petici podepsala dokonce i starostka obce a podpořilo ji zastupitelstvo. Jedním z uváděných argumentů bylo, že dojde ke ztrátě hodnoty nemovitostí v sousedství a že není vhodné, aby se blízko dětí pohybovaly osoby s postižením. Bydlení zde mělo nalézt dvanáct osob s mentálním nebo fyzickým postižením z Litovelska, kde jich nyní žije v jednom zařízení sto. <br /> Je opravdu možné, že se v naší zemi nenajde důstojné bydlení pro dvanáct lidí, kteří se narodili trochu jiní, než je běžný standard? Samozřejmě se stává, že lidé podlehnou fámám a dezinformacím a kdyby měli informace lepší, jednali by jinak. Zarážející v obou případech ovšem je, že do zmíněných vesnic nevyrazil žádný náš přední politik, ministr, premiér nebo prezident, aby se zastal lidí, kteří to potřebují.</p><p> Lidé mohou mít různé obavy, ale je povinností politiků tyto obavy vysvětlovat a řešit a ne utíkat před každým projevem nesouhlasu. Zastupují totiž všechny obyvatele naší země, tedy i ty, kdo se sami ozvat neumí. Projevená averze obyvatel vůči lidem s postižením by nás však překvapovat neměla. Je vyjádřením toho, jak sám stát přistupuje k ohroženým skupinám obyvatel. Kdo dnes vůbec patří do naší společnosti a má v ní zajištěné právo na důstojný život?</p><p> Když se vrátím k prohlášení finské premiérky, pak neplatí, že u nás může být každé dítě tím, čím chce. Děti z vyloučených lokalit a deprivovaných rodin nemohou být, čím chtějí, protože jsou uvězněny v pasti chudoby, která se u nás reprodukuje. Do jaké rodiny se narodíte, určuje to, co z vás bude v mnohem větší míře, než je u našich evropských sousedů obvyklé. Jiné děti se nacházejí v kojeneckých ústavech, v čemž jsme v rámci Evropy bohužel smutným unikátem.</p><p> V uplynulých letech jsme pak mohli sledovat, kdo všechno u nás důstojně žít nemůže. Nejen Romové a chudí lidé ve vyloučených lokalitách, nově také uprchlíci, které naše politická reprezentace odmítla přijmout, byť v počtu několika desítek dětí. Často jsme slýchali, že se musíme starat o své vlastní lidi. Ale jak se o ně staráme? <br /> Ani v roce 2020 nemáme a mít nebudeme zákon o sociálním bydlení. Chybí nám zcela elementární norma, která by pomohla těm, kdo se potácejí na dně, a postavila je na nohy, což je základní hodnota každého fungujícího sociálního státu. Bydlení bylo vždy specifickou komoditou, jejíž dostupnost odlišuje státy vyspělé a zodpovědné od těch ostatních. </p><h5>Přezíravost </h5><p>Pokud se nyní chlubíme ekonomickým růstem a mizivou nezaměstnaností, pak je právě tento přezíravý postoj k těm, kdo z tohoto úspěchu netěží, naší největší ostudou. Příkladem může být třeba Brno, kde po úspěšném rozjezdu projektu Housing first, který dokázal prokazatelně dostat lidi z ulice zpátky do společnosti, došlo s novým vedením města k jeho praktickému ukončení. Lidé z ubytoven, nemajetní, matky samoživitelky a lidé bez domova tedy mají smůlu.</p><p> Velmi bych si přála, abychom žili ve společnosti, ve které budou znít slova finské premiérky banálně a samozřejmě. Která bude usilovat o to, aby mohlo být každé dítě tím, čím samo chce a ve které budou mít všichni zajištěn důstojný život. Myslím, že bychom mohli začít u lidí s postižením, kteří v naší zemi marně hledají důstojný domov. </p><p>Anna Šabatová, ombudsmanka.</p><p>Komentář vyšel 29. ledna 2020 v Lidových novinách pod názvem Tahle země není pro postižený.</p><p></p>

---
title: "Šikanu na pracovišti nelze tolerovat"
oldUrl: "src/www.ochrance.cz/aktualne/tiskove-zpravy-2020/sikanu-na-pracovisti-nelze-tolerovat"
date: 2020-10-29
perex: "<p>Řešili jsme případ ženy, kterou v práci šikanovala její nadřízená. Žena se obrátila na inspektorát práce, který v případu neshledal žádné vážné pochybení. Zástupkyně ombudsmana Monika Šimůnková však v šetření inspektorátu shledala pochybení několik. Inspektorát práce vyhověl závěrům zástupkyně a v podobným případech bude postupovat dle jejích doporučení. </p>"
---

<!-- imported from the old website -->

<p>Stěžovatelka pracovala v mateřské škole, kde čelila šikaně ze strany své nadřízené – zástupkyně ředitelky. Ta se měla projevovat neustálými výtkami při plnění pracovních úkolů, nepodloženou kritikou, vyhrožováním a vulgárním vyjadřováním zástupkyně ředitelky vůči všem podřízeným. Nevhodné jednání vygradovalo odebráním osobního příplatku stěžovatelce. Žena se proto obrátila na inspektorát práce, který zahájil své šetření. </p><p>Přestože výtky stěžovatelky byly adresovány na zástupkyni ředitele, inspektorát s ní samotnou o případu nehovořil a její jednání se zaměstnanci ani s ředitelkou zařízení prakticky neřešil.</p><p>“Nedůvěryhodně působily závěry inspektorátu o namítané šikaně, kdy uvedl, že chování zástupkyně ředitelky bylo způsobeno její povahou a projevovalo se nejen na pracovišti, ale také mimo něj. Chování zástupkyně ředitelky bylo podle inspektorátu vůči všem podřízeným i nadřízeným stejné. Z toho inspektorát dovodil, že se nemohlo jednat o nerovné zacházení se zaměstnanci, protože zástupkyně jednala stejně nevhodně se všemi zaměstnanci. Pokud se však nadřízený chová ke všem svým podřízeným zaměstnancům stejně nevhodně, jedná se o porušení zákoníku práce, protože vedoucí zaměstnanec má povinnost vytvářet příznivé pracovní podmínky. Nelze proto kontrolu ukončit se závěrem, že nebyly zjištěny nedostatky,” vysvětluje zástupkyně ombudsmana. </p><p>Inspektorát také pochybil, když stěžovatelku neinformoval o možnosti zbavení mlčenlivosti. Jednalo se o malé pracoviště s několika zaměstnanci, kde nejspíš všichni věděli, kdo si na koho stěžuje. Pokud by stěžovatelka přistoupila na zbavení mlčenlivosti, mohl inspektorát při šetření pokládat zcela otevřené otázky a přímo zjišťovat okolnosti stížnosti. Místo toho se spokojil s anonymním dotazníkem s dvěmi obecnými otázkami na situaci na pracovišti. Z toho vyvodil, že na pracovišti žádné problémy nejsou. </p><p>“Osobní příplatek byl stěžovatelce odebrán s odůvodněním, že došlo ke zhoršení dlouhodobých pracovních výsledků. Toto odůvodnění měl inspektorát v rámci kontroly ověřit. Měl si vyžádat hodnocení práce stěžovatelky za kontrolované období, což učinil, a za předchozí období, což neučinil. Teprve porovnáním těchto období by mohl určit, zda se pracovní výsledky skutečně zhoršily, a příplatek tak mohl být odebrán. To ale inspektorát neučinil a spokojil se jedním posudkem. Takto postupovat nelze,” vysvětluje zástupkyně ombudsmana. </p><p>“Povinnost vytvářet příznivé pracovní podmínky nelze vykládat pouze v tom smyslu, že se sám zaměstnavatel musí zdržet určitého typu jednání. Zaměstnavatel musí k vytváření příznivých podmínek aktivně přispívat, například výběrem vhodných vedoucích zaměstnanců a přiměřenou kontrolou, zda tito zaměstnanci plní zákonem stanovené povinnosti. To platí především vzhledem k pravomocím, které mají vedoucí zaměstnanci vůči svým podřízeným. Pokud tak zaměstnavatel nečiní a vedoucí zaměstnanci dlouhodobě své povinnosti porušují, je v konečném důsledku za tato porušení odpovědný zaměstnavatel. O odpovědnosti zaměstnavatele pak není pochyb v situaci, kdy jej zaměstnanci na porušení povinnosti ze strany vedoucího zaměstnance upozorní, ale zaměstnavatel na toto upozornění žádným způsobem nereaguje,” uzavírá Monika Šimůnková. </p><p>Dotčený inspektorát práce akceptoval připomínky zástupkyně ombudsmana a bude se jimi v budoucnu řídit. </p>

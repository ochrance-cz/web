---
title: Vznik národní lidskoprávní instituce (NHRI) i zřízení dětského ombudsmana
  by ochranu lidských práv v Česku posílily, shodují se ombudsman i jeho
  zástupce
date: 2023-12-12T09:29:06.227Z
perex: >
  <p>Stanislav Křeček a Vít Alexander Schorm si v Praze připomněli Mezinárodní
  den lidských práv na <a
  href="https://www.tojerovnost.cz/cs/konference-lidska-prava-a-cesko/">konferenci</a>
  věnované <a
  href="https://www.un.org/en/about-us/universal-declaration-of-human-rights">75.
  výročí přijetí Všeobecné deklarace lidských práv</a>. Kvůli tomu, že v Česku
  stále neexistuje nezávislá instituce specializovaná na ochranu prosazování
  lidských práv (<a
  href="https://www.ochrance.cz/dokument/co_je_to_narodni_lidskopravni_instituce_a_proc_ji_v_cesku_potrebujeme/">NHRI</a>)
  ani zde nepůsobí ochránce práv dětí, čelí stát dlouhodobě kritice ze strany
  mezinárodních organizací. Díky připravované novele zákona o veřejném ochránci
  práv by Česká republika mohla tento dluh v&nbsp;ochraně lidských práv splatit.
  Novela předpokládá, že by mandát NHRI vykonával v&nbsp;Česku právě ombudsman a
  při Kanceláři veřejného ochránce práv by fungoval také ochránce práv
  dětí.&nbsp;</p>
attachments:
  - title: Co je to národní lidskoprávní instituce (NHRI) a proč ji v Česku
      potřebujeme?
    file: https://www.ochrance.cz/dokument/co_je_to_narodni_lidskopravni_instituce_a_proc_ji_v_cesku_potrebujeme/
---
<p><em>&bdquo;Jsem rád, že i účastníci konference naléhavou potřebu NHRI a dětského ombudsmana zdůrazňovali. Doufám, že se po letech podaří tyto dvě instituce u nás zřídit. A věřím, že zákonodárci vytvoří podmínky pro jejich řádné fungování, ať už jde o odpovídající rozpočet nebo o dostatek pracovních míst pro odborníky, které budou tyto instituce k&nbsp;plnění nových úkolů potřebovat,&ldquo; </em>uvedl ombudsman Stanislav Křeček. <em>&bdquo;Už dnes v&nbsp;rámci činnosti veřejného ochránce práv řešíme i dětské podněty, dohlížíme na rovné zacházení či práva lidí omezených na osobní svobodě a v&nbsp;neposlední řadě monitorujeme práva lidí s&nbsp;postižením. Jako NHRI, potažmo dětský ombudsman, bychom mohli náš záběr znatelně rozšířit,&ldquo;</em> dodal.&nbsp;</p>

<p>Zopakoval, že veřejný ochránce práv se v současnosti může zabývat lidskými právy pouze v&nbsp;některých oblastech. NHRI naproti tomu monitorují situaci lidských práv v&nbsp;celé šíři. Zohledňují při tom názory různých skupin ve společnosti. Upozorňují na systémové problémy a doporučují, jak by je bylo možné řešit. Nezávisle hodnotí každou aktivitu státu z&nbsp;pohledu lidských práv a odbornými názory tak pomáhají státu při jejich prosazování. Nedílnou součástí práce NHRI je i osvěta a diskuze o významu lidských práv v&nbsp;každodenním životě.</p>

<p>Zástupce ombudsmana Vít Alexander Schorm ve svém vystoupení zdůraznil mezinárodní aspekt lidských práv: <em>&bdquo;Přál bych si, abychom na odůvodněné právní názory mezinárodních orgánů nehleděli tak, jako že nám Evropa něco vnucuje, a protože nám to vnucuje, musíme se tomu bránit. Měli bychom vůči této jurisprudenci čili právní moudrosti zaujmout pozitivní, a nikoli negativní nastavení mysli. Tato právní řešení totiž vznikají za naší účasti, třeba skrze obhajobu v&nbsp;právním řízení před Evropským soudem pro lidská práva nebo Evropským výborem pro sociální práva,&ldquo;</em> uzavřel Schorm.</p>

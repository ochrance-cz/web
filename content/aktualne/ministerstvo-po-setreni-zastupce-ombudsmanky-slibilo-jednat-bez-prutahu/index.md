---
title: "Ministerstvo po šetření zástupce ombudsmanky slíbilo jednat bez průtahů"
oldUrl: "src/www.ochrance.cz/aktualne/tiskove-zpravy-2019/ministerstvo-po-setreni-zastupce-ombudsmanky-slibilo-jednat-bez-prutahu"
date: 2019-10-15
perex: "<p>Po výtkách zástupce ombudsmanky zjednalo ministerstvo nápravu v průtazích. Uznalo, že je nepřípustné, aby přezkoumání závazného stanoviska krajské hygienické stanice trvalo měsíce i roky. Ministerstvo přislíbilo změnit svůj postup tak, aby byly podněty vyřizovány v přiměřených lhůtách.</p>"
---

<!-- imported from the old website -->

<p>Zástupce ombudsmanky vedl šetření z vlastní iniciativy vůči Ministerstvu zdravotnictví. Z více podnětů zjistil, že pokud ve stavebních řízeních účastníci nesouhlasili se závazným stanoviskem krajské hygienické stanice a odvolali se proti němu, stavební řízení se tím na měsíce i roky zastavilo. Krajský úřad, k němuž se odvolali, totiž musel dát podnět Ministerstvu zdravotnictví, aby závazné stanovisko krajské hygienické stanice přezkoumalo. Dokud se ministerstvo nevyjádří, nemůže krajský úřad ve vyřizování odvolání pokračovat. Zástupce ombudsmanky z konkrétních případů i z informací od krajských úřadů zjistil, že ministerstvu trvá přezkoumání závazného stanoviska KHS měsíce i roky. Průtahy ministerstva významně komplikovaly situaci stěžovatelů i krajských úřadů. Stěžovatelé nemohli pokračovat v realizaci svých stavebních plánů a vinu dávali krajskému úřadu, který o jejich odvolání nerozhodl. Krajské úřady zase bezvýsledně urgovaly ministerstvo, protože bez jeho přezkumu závazného stanoviska nemohly o odvolání rozhodnout.</p> <p>V rámci šetření se zástupce ombudsmanky sešel s ministrem zdravotnictví k diskuzi nad odstranění průtahů a jejich příčin. Ministr spatřoval příčinu zejména v nedostatečném personálním zajištění při současné složitosti dané problematiky a také ve vysokém počtu mnohdy účelových podání, jejichž vyřizování negativně ovlivňuje lhůty pro vyřízení ostatních.</p> <p><i>„Chápu, že je složité získat potřebné odborné pracovníky, ale musel jsem ministra zdravotnictví upozornit, že se stejným problémem se potýká značná část státní správy v celé republice. Ze své činnosti vím, s jakými personálními obtížemi se potýkají třeba stavební úřady. Tento stav ale nemůže být ospravedlněním pro to, aby stěžovatel čekal na vyřízení svého podnětu dva roky a úřad nereagoval ani na jeho urgence,“</i> uvádí zástupce ombudsmanky Stanislav Křeček.</p> <p>Na základě šetření zástupce ombudsmanky a jednání s ministrem provedlo ministerstvo analýzu své spisové agendy a u všech nevyřízených odvolání a přezkumů zjednalo okamžitou nápravu. Zavedlo také systémové organizační opatření, aby do budoucna nedošlo k opakování nepřiměřených průtahů.</p><b><i> „Oceňuji, že se ministerstvo k řešení problému postavilo takhle rázně a čelem. Není pravidlem, aby úřad uznal své pochybení a okamžitě zjednal systémovou nápravu,“</i></b> vyzdvihuje zástupce ombudsmanky přístup ministerstva. Současně vítá závazek ministerstva změnit svou aplikační praxi, reagovat na došlé podněty v přiměřených či zákonných lhůtách a vyvarovat se průtahů.

---
title: "Předčasně narozenému dítěti se díky ombudsmance dostává péče hrazené pojišťovnou"
tags:
  - Tisková zpráva
oldUrl: "/aktualne/tiskove-zpravy-2019/predcasne-narozenemu-diteti-se-diky-ombudsmance-dostava-pece-hrazene-pojistovnou"
date: 2019-07-29
perex: "<p></p>"
---

<!-- imported from the old website -->

<p>Porodit v České republice dítě může být pro cizinky noční můrou v případě, že u dítěte dojde ke zdravotním komplikacím. Pokud rodiče nemají v České republice trvalý pobyt, není dítě účastno veřejného zdravotního pojištění, ale rodiče ho musí pojistit u komerční pojišťovny. Když je zdravé a nepotřebuje speciální péči, pojišťovna s nimi uzavře smlouvu. Potíže nastanou, když má novorozenec zdravotní problémy a vyžaduje lékařskou péči. V tu chvíli pojišťovny dítě komerčně nepojistí (je to na vůli pojišťovny, rodiče to nijak nemohou ovlivnit). K obavám o život a zdraví dítěte tak rodičům přibude obava, jak nemocnici za péči zaplatí. Účet může jít až do milionů. </p> <p>Přesvědčila se o tom cizinka, která se v České republice dokonce sama narodila, žije zde a pracuje. Má zde ale dlouhodobý pobyt za účelem zaměstnání, nikoli trvalý pobyt. Protože je řádně zaměstnaná, vztahuje se na ni veřejné zdravotní pojištění, dítě by ale muselo být pojištěno u komerční pojišťovny. Syn se ženě narodil předčasně a musel být umístěn do inkubátoru. Komerční pojišťovny ho odmítly pojistit, žena proto požádala pro syna o trvalý pobyt z důvodů hodných zvláštního zřetele a vzápětí podala žádost o registraci syna k účasti na veřejném zdravotním pojištění. Pojišťovna ho však odmítla jako pojištěnce zaregistrovat.</p> <p>Ombudsmanka konstatovala, že pojišťovna pochybila. Nejvyšší soud už v roce 2016 rozhodl, že pokud rodič, bez ohledu na svůj pobytový status, podá za dítě do 60 dnů od jeho narození žádost o povolení k trvalému pobytu z důvodů hodných zvláštního zřetele, až do pravomocného rozhodnutí o žádosti se na dítě pohlíží, jako kdyby trvalý pobyt v ČR mělo. Pobyt dítěte je tedy od okamžiku jeho narození trvalým pobytem ve smyslu zákona o pobytu cizinců, a to po celou dobu řízení o žádosti, pouze na základě jejího podání. Po tuto dobu je dítě jako pojištěnec i účastníkem veřejného zdravotního pojištění.</p> Pojišťovna na upozornění ombudsmanky ihned reagovala, věc přehodnotila a dítě zdravotně pojistila k okamžiku jeho narození.

---
title: "Ombudsmanka prověří domovy pro osoby se zdravotním postižením"
vystupy:
  - tz
oldUrl: "/aktualne/tiskove-zpravy-2017/ombudsmanka-proveri-domovy-pro-osoby-se-zdravotnim-postizenim"
date: 2017-10-18
perex: "<p>Ombudsmanka zahájila sérii systematických návštěv domovů pro osoby se zdravotním postižením. Zaměří se v nich na podmínky v zařízení s ohledem na potřeby klientů, na respektování důstojnosti, soukromí a autonomie vůle klientů, na volnost pohybu, na zajištění školní docházky a pracovního uplatnění, na možnost realizovat soukromý život aj. Návštěvy zařízení budou probíhat v letošní i příštím roce a zahrnou celou republiku. Na tento typ zařízení se ombudsman zaměřil naposledy v roce 2009.</p>"
---

<!-- imported from the old website -->

<p>Poslední systematické návštěvy zde prováděl ombudsman Otakar Motejl v roce 2009 a věnoval se mj. problematice odstraňování prvků ústavnosti. V té době totiž už několik let probíhal proces transformace, která měla zařízení co nejvíc přiblížit normálnímu domovu. Klienti se zdravotním postižením by se v zařízení měli cítit jako doma, nikoli jako třeba v nemocnici. Ombudsman proto systematickými návštěvami ověřoval, jak transformace v praxi postupuje, zda se snižují kapacity zařízení, dává se důraz na individualitu klienta (např. možností nosit oblečení dle vlastního výběru nebo si určit režim dne). K nejzávažnějším nedostatkům, které tehdy kritizoval, patřila nemožnost klientů vyslovit nesouhlas se svým umístěním do zařízení a nemožnost z něj odejít.</p> <p>Nyní zahájená série systematických návštěv domovů pro osoby se zdravotním postižením se zaměří na: prostředí a soukromí (bezbariérovost, individualizace a vybavení pokojů, jejich uzamykatelnost, počet klientů v pokoji, soukromí při hygieně, režim korespondence, pravidla pro používání mobilních telefonů apod.), autonomii vůle (přístup personálu ke klientům, možnost klientů rozhodovat o sobě, respekt k přání klienta atd.), volnost pohybu (možnost opustit zařízení formou vycházky, používání opatření omezujících pohyb, dostupnost personálu aj.). Velká pozornost bude věnována vyhodnocování rizik hrozících jednotlivým klientům, práci s klienty s problémovým chováním a otázce, jakým způsobem je zajištěno poskytování sociální služby a podpory klientům trvale upoutaným na lůžko. Pracovníci Kanceláře veřejného ochránce práv se budou rovněž zajímat, jestli je klientům nabízená možnost vzdělávání a jakým způsobem jsou rozvíjeny jejich schopnosti pro možnost jejich uplatnění na trhu práce, jaká je zaměstnanost klientů a jestli nedochází ke zneužívání jejich práce. Otevřena bude také otázka partnerských vztahů, intimity a sexuality klientů domovů, která je historicky tabuizována.</p> <p>Systematické návštěvy domovů pro osoby se zdravotním postižením budou probíhat v letošním i příštím roce a obsáhnou cca 20 zařízení, jejichž výběr není založen na reakci na individuální stížnosti, ale je zvolen tak, aby byla pokryta Česká republika i různá velikost zařízení. Návštěvy jsou vždy prováděny neohlášeně.</p> <p>Pracovníci Kanceláře veřejného ochránce práv se v rámci přípravy na tuto sérii návštěv účastnili řady tematických školení a studijních návštěv zařízení s dobrou praxí, aby byli schopni porovnat a posoudit situaci v šetřených zařízeních. Ombudsmanka současně do týmů pro provedení návštěv domovů pro osoby se zdravotním postižením přizvala i externí spolupracovníky z řad lékařů, zdravotních sester či odborníků se zkušenostmi z oblasti poskytování sociálních služeb.</p> <p>Po každé provedené návštěvě budou zhodnoceny veškeré nasbírané poznatky a následně bude vypracována zpráva obsahující zjištění a také doporučení k provedení určitých opatření k nápravě. Zpráva bude adresována navštívenému zařízení a měla by přispět ke zlepšení podmínek v zařízení a ke zlepšení situace klientů.</p> <p>Jakmile bude série návštěv ukončena, využije ombudsmanka poznatky ze všech zařízení ke zpracování souhrnné zprávy. Ta jednak popíše současný stav v domovech pro osoby se zdravotním postižením v České republice, poukáže na časté a opakující se nedostatky, ale nabídne i řešení, jak je možné se těchto nedostatků vyvarovat. Souhrnná zpráva tak bude sloužit i k posílení prevence špatného zacházení i v dalších domovech pro osoby se zdravotním postižením, které nebyly v daném období navštíveny.</p> <p>Souhrnnou zprávu z poslední série návštěv zařízení pro osoby se zdravotním postižením z roku 2009 najdete <a href="https://www.ochrance.cz/ochrana-osob-omezenych-na-svobode/zarizeni-socialnich-sluzeb/zprava-z-navstev-mentalne-postizeni-cerven-2009/">zde</a>.</p> <p>Podle Registru poskytovatelů sociálních služeb je v České republice 205 domovů pro osoby se zdravotním postižením. Jejich přehled a rozdělení podle krajů a okresů najdete zde: <a title="Otevření do nového okna" href="http://iregistr.mpsv.cz/socreg/hledani_sluzby.do?SUBSESSION_ID=1508222534405_2" target="_blank">hledani_sluzby.do?SUBSESSION_ID=1508222534405_2</a>  </p>

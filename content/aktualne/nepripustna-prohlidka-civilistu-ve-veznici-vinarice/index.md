---
title: "Nepřípustná prohlídka civilistů ve Věznici Vinařice"
tags:
  - Tisková zpráva
oldUrl: "/aktualne/tiskove-zpravy-2013/nepripustna-prohlidka-civilistu-ve-veznici-vinarice"
date: 2013-09-09
perex: "<p>Svlečení do naha a dřepování, které vyžadovala Věznice Vinařice po civilních osobách vstupujících do věznice, považuje zástupce veřejného ochránce práv za hrubý exces. </p>"
---

<!-- imported from the old website -->

<p>Odmítá přitom paušální sdělení Ministerstva spravedlnosti, že bylo vše v pořádku (viz <a title="Otevření do nového okna" href="http://portal.justice.cz/Justice2/MS/ms.aspx?j=33&amp;o=23&amp;k=2375&amp;d=330977" target="_blank">prohlášení MSp</a> )</p><p>Dne 8. srpna 2013 informoval zástupce veřejného ochránce práv JUDr. Stanislav Křeček veřejnost o plošném provádění důkladných osobních prohlídek odsouzených. Upozornil, že tento typ prohlídek (vysvlečení do naha, dřepování, zvedání penisu) je legitimní pouze tehdy, pokud je prováděn v individuálních případech, u nichž je vyhodnoceno reálné podezření z možného narušení vnitřní bezpečnosti věznice. Plošnost prohlídek bez rozlišování osob i bez důvodného podezření představuje nepřiměřený zásah do lidské důstojnosti.</p><p>Nyní ukončil šetření případu, kdy Věznice Vinařice přiměla rodiče jednoho z odsouzených podrobit se osobní prohlídce nazí. Šlo přitom už o několikátou návštěvu rodičů a malého syna odsouzeného „bez zrakové a sluchové kontroly“, která se umožňuje pouze odsouzeným, kteří požívají důvěry, plní své povinnosti, dobře se chovají a nejsou s nimi problémy. Je to nenároková forma návštěvy, která slouží jako „odměna“ a motivace odsouzených. I v tomto případě ale odsouzený sám prochází osobní prohlídkou před návštěvou i po ní, aby byla zajištěna bezpečnost věznice před vynášením či vnášením nepovolených věcí či látek. Rodiče odsouzeného vnímali postup věznice vůči nim jako nemorální a nepřiměřeně ponižující. Jejich následná stížnost adresovaná Vězeňské službě ČR a Ministerstvu spravedlnosti byla vyhodnocena jako nedůvodná s pouhým odvoláním se na zákon o Vězeňské službě a justiční stráži ČR.</p><p>Uvedený zákon opravňuje příslušníky Vězeňské služby ČR provést osobní prohlídku při důvodném podezření, že osoba má u sebe zbraň nebo jinou věc, kterou by mohla narušit výkon trestu odnětí svobody. Z vyřízení stížnosti rodičů odsouzeného věznicí však nevyplynulo žádné podezření na bezpečnostní riziko, které zákon stanovuje jako základní podmínku. Nikdy v minulosti nebyla u rodičů odsouzeného taková prohlídka provedena, odsouzený není spojován s užíváním návykových látek, ani s trestnou činností související s návykovými látkami. Případnému dodatečnému odůvodnění ze strany Vězeňské služby na podezření z vnášení nedovolených věcí či látek by navíc odporoval fakt, že prohlídce byli podrobeni rodiče odsouzeného, nikoli jeho syn, který do věznice rovněž vstupoval.</p><p><em>„Jakkoliv respektuji právo a současně povinnost příslušníka Vězeňské služby ČR zamezit průniku nepovolených předmětů a látek do věznice, po shrnutí všech argumentů musím trvat na tom, že provedení důkladné osobní prohlídky na rodičích odsouzeného bylo excesem. Věznice nepředložila pádné argumenty odůvodňující provedení takové prohlídky,“</em> uvedl zástupce veřejného ochránce práv ve svém stanovisku a upozornil, že podobné jednání už několikrát odsoudil Evropský soud pro lidská práva.</p><p>Jako opatření k nápravě zástupce ochránce doporučoval, aby důkladné osobní prohlídky byly na civilních osobách vstupujících do věznice prováděny jen ve zvláště mimořádných případech, kdy skutečně existuje reálné a podložené podezření z pronášení nepovolených látek či předmětů do věznice.</p><p>Vzhledem k tomu, že Věznice Vinařice nepřijala žádné opatření k nápravě a své pochybení neuznala, rozhodl se zástupce veřejného ochránce práv využít svého sankčního oprávnění a o svých zjištěních informovat veřejnost. Současně se obrací na Generální ředitelství Vězeňské služby ČR, jako na nadřízený orgán věznice, a rovněž na Ministerstvo spravedlnosti a žádá je, aby zjednaly nápravu.</p><p><a title="Otevření do nového okna" href="/uploads-import/STANOVISKA/ochrana_osob_omezenych_na_svobode/462-2013-MS-ZZ.pdf" target="_blank"> Zpráva z šetření zástupce veřejného ochránce práv</a> (317 kB, Adobe Acrobat dokument)</p><p><a title="Otevření do nového okna" href="/uploads-import/STANOVISKA/ochrana_osob_omezenych_na_svobode/462-2013-MS-ZSO.pdf" target="_blank"> Závěrečné stanovisko</a> (311.7 kB, Adobe Acrobat dokument)</p>

---
title: "Ochránkyně podporuje osvětu a dobrovolné testování na HIV"
vystupy:
  - tz
oldUrl: "/aktualne/tiskove-zpravy-2014/ochrankyne-podporuje-osvetu-a-dobrovolne-testovani-na-hiv"
date: 2014-12-01
perex: "<p>Za nejdůležitější nástroj boje proti šíření AIDS považuje veřejná ochránkyně práv Anna Šabatová osvětu. Počet nakažených osob se v České republice zvyšuje, zatímco výdaje na osvětu se snižují. Přitom právě informovanost o onemocnění, šíření viru, průběhu a příznacích nemoci, léčbě a zejména o způsobu ochrany před virem HIV mohou do budoucna vést ke snižování počtu nakažených osob.</p>"
---

<!-- imported from the old website -->

<p>Problémem boje proti AIDS se ochránkyně zabývala v souvislosti s analýzou připravované novely zákona o ochraně veřejného zdraví. </p><p>Návrh je podle ochránkyně problematický. Novela totiž počítá mj. se zavedením systému povinného testování na přítomnost viru HIV pro osoby, které jsou podezřelé z nákazy. Ačkoli je cílem tohoto ustanovení zabránit šíření infekce virem HIV, ochránkyně upozorňuje, že stanovení povinnosti není zárukou toho, že dojde ke snížení rizika. Stanovení diagnózy totiž nemusí mít vliv na změnu rizikového chování HIV pozitivních osob. Osoba, která je k testu donucena, může mít dokonce menší motivaci ke změně svého rizikového chování než osoba, která podstoupila testování dobrovolně. Mnohem efektivnější by podle ochránkyně bylo rozšíření osvěty o předcházení šíření infekce. V boji proti dalšímu šíření infekce HIV by rovněž pomohla přístupnější možnost dobrovolného bezplatného testování.</p>

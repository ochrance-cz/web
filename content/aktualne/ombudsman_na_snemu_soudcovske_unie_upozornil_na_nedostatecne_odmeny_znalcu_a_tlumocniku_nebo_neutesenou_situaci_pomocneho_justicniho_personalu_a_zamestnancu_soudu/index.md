---
title: Ombudsman na Sněmu Soudcovské unie upozornil na nedostatečné odměny
  znalců a tlumočníků nebo neutěšenou situaci pomocného justičního personálu a
  zaměstnanců soudů
date: 2022-10-14T11:44:44.073Z
vystupy:
  - tz
perex: >
  <p>Veřejný ochránce práv Stanislav Křeček využil svého vystoupení na Sněmu
  Soudcovské unie k&nbsp;otevření diskuze o oblastech, které se podle něj
  v&nbsp;justiční agendě dlouhodobě nedaří změnit k lepšímu. Trvale nízké odměny
  soudních znalců a tlumočníků vedou podle ombudsmana k&nbsp;tomu, že mnozí z
  nich obor opouští. Nedostatečná flexibilita soudů v&nbsp;personální oblasti
  pak neumožňuje vedení soudů operativně reagovat na dočasnou, ale přitom
  dlouhodobou nepřítomnost soudců i pomocného justičního personálu kvůli
  dlouhodobým nemocem, rodičovským dovoleným nebo například stážím.</p>
---
<p>Ombudsman před delegáty Soudcovské unie vyzdvihl schopnost soudů vyrovnat se s&nbsp;obtížnými podmínkami rozhodování v&nbsp;době pandemie covidu. Ze statistických údajů zveřejněných ministerstvem je podle něj zřejmé, že i přes pokračování pandemie se soudy dokázaly vypořádat s jednotlivými agendami. Po krátkodobém nárůstu délky řízení je totiž trend vývoje délky soudního řízení opět klesající. <em>&bdquo;Ani ve své činnosti jsem nezaznamenal větší počet podnětů týkajících se stížností na průtahy v řízení odvíjejících se od nutnosti soudů reagovat na covidová opatření,&ldquo;</em> uvedl ombudsman.</p>

<p>Je si zároveň vědom, jaké problémy způsobuje soudům nepružná personální politika české justice. <em>&bdquo;Český systém nezná žádnou obdobu létajících či emeritních soudců a vedení soudů má omezené možnosti, jak řešit nečekané situace v&nbsp;personální oblasti. Obecným trendem má být posilování role asistentů soudců a vyšších soudních úředníků, kteří by měli odlehčit zátěž soudců a pomoci s vyřizováním typově jednodušší agendy,&ldquo; </em>míní ombudsman. Jako obzvlášť palčivou v&nbsp;tomto ohledu vnímá pozici okresních soudů. Ty mívají minimální počet asistentů. Při jednáních s vedením jednotlivých soudů zejména v rámci šetření týkajících se průtahů v soudním řízení ombudsman pravidelně zaznamenává volání po zavedení prvků umožňujících justici flexibilněji se vyrovnávat s personálními výkyvy či výkyvy způsobenými změnami nápadu.&nbsp;</p>

<p>Soudům by podle ombudsmana mohlo odlehčit také dlouho diskutované zveřejňování soudních rozhodnutí. Díky zveřejňování rozhodnutí v elektronické databázi by totiž mohly soudy dostávat méně žádostí o informace. Na rozdíl třeba od sousedního Slovenska u nás dosud plošné zveřejňování judikatury nefunguje. Odborníci přitom doufají, že publikování pomůže například i akademikům při výzkumech nebo samotným soudcům, kteří budou moci nahlédnout, jak podobné případy rozhodují jejich kolegové v jiných částech republiky.</p>

<p>Plynulost a délku soudních řízení podle ombudsmana negativně ovlivňuje také nedostatek kvalitních soudních znalců. Například v&nbsp;opatrovnických řízeních pak má tato situace zásadní dopad na jejich účastníky. Za tristní považuje stav ve znaleckých odvětvích psychiatrie, sexuologie nebo dětské psychiatrie.</p>

<p>V&nbsp;rámci meziresortního připomínkového řízení vyjádřil ombudsman podporu navrhované změně vyhlášky o odměňování znalců, která by měla vést k&nbsp;prvnímu významnějšímu navýšení odměn pro znalce a soudní tlumočníky a překladatele. <em>&bdquo;Připomínkové řízení skončilo 19. srpna, Ministerstvo spravedlnosti se s&nbsp;připomínkami zatím nevypořádalo,&ldquo;</em> sdělil ombudsman a připomněl, že za poslední dva roky ukončilo svou činnost téměř 1&nbsp;900 znalců.</p>

<p>V&nbsp;závěru svého vystoupení ombudsman poděkoval za dobrou spolupráci s&nbsp;vedením soudů, s&nbsp;nimiž spolu s&nbsp;kolegy komunikuje během svých šetření. Ta se nejčastěji týkají způsobu vyřízení stížností, ať již na nevhodné chování soudních osob či na průtahy v&nbsp;řízení. Z&nbsp;šetření podle ombudsmana vyplývá, že drtivou většinu stížností, se kterými se na něj občané obrací, vyřídí vedení soudů včas. <em>&bdquo;Pokud již šetření zahajuji, nesetkávám se s&nbsp;neochotou soudních funkcionářů poskytnout mi své vysvětlení a vyžádané podklady, ani s&nbsp;neochotou přijmout či zohlednit případný můj odlišný právní názor &ndash; spolupráce je v&nbsp;případě vedení soudů velmi efektivní a rychlá,&ldquo;</em> uzavřel Stanislav Křeček.</p>

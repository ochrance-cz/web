---
title: "Výzkum Rady Evropy ukázal, že se většina novinářek setkala ve své profesi s násilím"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2017/vyzkum-rady-evropy-ukazal-ze-se-vetsina-novinarek-setkala-ve-sve-profesi-s-nasilim/"
date: 2017-07-18
perex: "<p>Výzkum, který probíhal skrze anonymní online dotazník ve 47 členských státech Rady Evropy a Bělorusku s 940 novináři a novinářkami, ukazuje vysokou úroveň sexuálního obtěžování a násilí, které je pácháno zejména na novinářkách během jejich práce.</p>"
---

<!-- imported from the old website -->

<p>Fyzické násilí, vyhrožování, zastrašování, dozor, sexuální obtěžování a kyberšikana. To vše zažívají při vykonávání své profese žurnalisté a žurnalistky na celém světě. Výzkum zaměřený na toto téma probíhal mezi novinářkami a novináři ve věkové kategorii 26 a 35 let a ukázal, že jedna ze čtyř žen (tedy 24 %) a jeden z dvaceti mužů (5 %) se již setkali se sexuálním obtěžováním. </p> <p>V posledním desetiletí došlo k výraznému nárůstu různých forem násilí páchaného na novinářích a novinářkách, a to od fyzických útoků až po zastrašování a obtěžování, kontrolu a kyberšikanu. V celé Evropě je tak znát určitá tendence k potlačování svobody projevu. Z provedené studie vyplývá, že si více než třetina novinářů a novinářek myslí, že neexistují účinné prostředky, pomocí nichž by mohli ohlásit nějaký druh obtěžování. Vysoký podíl respondentů a respondentek navíc uvádí, že se cítí pod nátlakem, který je nutí předložit zprávy způsobem, který je výhodný pro jejich zaměstnavatele, a v některých případech jsou dokonce nuceni informace zamlčet. Navzdory těmto skutečnostem významný počet respondentů a respondentek uvádí, že jsou odhodláni odolat nátlaku cenzury, neboť právo lidí na pravdivé informace je nezbytnou součástí rozvoje společnosti a zdravého fungování jakékoli demokracie. </p> <p>Svoboda projevu, která je zakotvená v Evropské úmluvě o lidských právech, zaručuje občanům právo přijímat a šířit informace a myšlenky bez zásahu orgánů veřejné moci. Stejně tak by měla platit povinnost vnitrostátních orgánů vytvářet prostředí, ve kterém mohou novináři a novinářky pracovat bez strachu z násilí a zastrašování. </p> <p>Výsledky studie ukazují, že 40 % novinářek se setkalo s neodůvodněným zasahováním, které se objevovalo v tak velké míře, že ovlivnilo jejich osobní život. Nejběžnějším typem těchto zásahů bylo psychologické násilí, v rámci kterého má 69 % novinářek zkušenosti se zastrašováním, hrozbami, pomluvami a ponižováním. Druhým nejčastějším zásahem byla kyberšikana, kterou hlásilo 53 % respondentek. Mezi další neodůvodněné zásahy, které respondentky jmenovaly, patřilo zastrašování politickými skupinami (43 % respondentek), zastrašování policií (25 %), fyzický útok (31 %), loupež, zabavení nebo zničení majetku (21 %), sexuální obtěžování či dokonce násilí (13 %). 23 % respondentů a respondentek dokonce prohlásilo, že se setkalo se zatčením, vyšetřováním nebo trestním stíháním.  </p> <p>Zatímco muži byli nejčastěji zastrašováni silou, policií nebo zažívali fyzický útok, ženy se nejčastěji setkaly se sexuálním obtěžováním či násilím. Z hlediska regionálních rozdílů se nejčastěji setkávali novináři a novinářky s fyzickým útokem v oblasti jižního Kavkazu a v Turecku, ale i v západních zemích mimo EU. Násilné hrozby zažívali novináři a novinářky nejčastěji v Turecku (69,2 %), dále v jižním Kavkazu (66 %) a ve východní Evropě (60 %). Zkušenosti se sexuálním násilím, zastrašování a kyberšikanou byly nejvyšší opět v Turecku. Naopak osobní krádeže byly v Turecku naopak nejnižší. Výskyt psychického násilí byl vysoký ve všech regionech. </p> <p>Neodůvodněné zásahy mohou mít pro novináře různé důsledky. Nejčastěji se jedná o psychologické dopady, kam se řadí stresové a úzkostné stavy, paranoia, poruchy spánku, deprese a bezmoc. Co se týče mezilidských vztahů, novinářky měly často problémy se soukromým životem, konflikty s partnery a dalšími členy rodiny. Některé dokonce z těchto důvodů ukončily vztah. </p> <p>Z výzkumu vyplývá, že tyto zásahy mají vliv na výslednou práci novinářů a novinářek ve všech zemích, ve kterých výzkum probíhal. Rada Evropy proto klade velký důraz na zajištění bezpečných podmínek pro novináře a novinářky. Stejně jako čtenáři mají právo na přístup k informacím, mají novináři a novinářky právo na svobodu projevu, neboť informují o záležitostech veřejného zájmu. Aby tyto zásady byli novináři a novináři schopni realizovat, musí žít v příznivých podmínkách bez toho, aby byli zastrašováni, ohrožováni a podrobováni různým formám násilí. </p> <p>Více informací zde: <a href="https://www.coe.int/en/web/genderequality/-/new-research-shows-high-levels-of-harassment-and-sexual-violence-against-women-journalists-in-coe-member-states" target="_blank">https://www.coe.int/en/web/genderequality/-/new-research-shows-high-levels-of-harassment-and-sexual-violence-against-women-journalists-in-coe-member-states</a></p><p> Celý text studie je dostupný zde: <a href="https://rm.coe.int/168070ad5d" target="_blank">https://rm.coe.int/168070ad5d</a></p>

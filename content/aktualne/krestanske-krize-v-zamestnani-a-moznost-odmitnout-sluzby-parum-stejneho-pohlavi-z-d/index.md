---
title: "Křesťanské kříže v zaměstnání a možnost odmítnout služby párům stejného pohlaví z důvodu víry z pohledu ESLP"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/krestanske-krize-v-zamestnani-a-moznost-odmitnout-sluzby-parum-stejneho-pohlavi-z-d/"
date: 2013-01-25
perex: "<p>Dne 15. 1. 2013 vydal Evropský soud pro lidská práva společný rozsudek v případech čtyř stěžovatelů namítajících proti omezení nosit kříž, jako křesťanský náboženský symbol, v zaměstnání a žádajících posouzení otázky, zda má státní úředník právo odmítnout z důvodu svého náboženského přesvědčení poskytnout služby párům stejného pohlaví. </p>"
---

<!-- imported from the old website -->

<p>Dne 15. 1. 2013 vydal Evropský soud pro lidská práva (dále jen „ESLP“) společný rozsudek v případech čtyř stěžovatelů – paní Eweidy, paní Chaplin, paní Ladele a pana McFarlaneho proti Spojenému království <sup>[1]</sup>. </p><p>V případě paní Eweidy a paní Chaplin ESLP posuzoval zákonnost omezení nošení kříže jako křesťanského náboženského symbolu v zaměstnání. V případu paní Ladele a pana McFarlaneho se ESLP se musel vypořádat s otázkou, zda a za jakých podmínek má státní úředník (resp. zaměstnanec psycho-sexuální terapeutické poradny) z důvodu svého náboženského přesvědčení právo odmítnout služby párům stejného pohlaví. </p><p>Ze všech čtyř případů je nejznámější skutkový stav v případu paní Eweidy. Paní  Eweida, koptická křesťanka, je zaměstnankyní soukromé britské společnosti British Airways. Dle interních předpisů British Airways nesměli zaměstnanci British Airways nosit navenek šperky či bižuterii jako součást pracovní uniformy, včetně náboženských symbolů. V roce 2006 se paní Eweida rozhodla nosit svůj kříž na řetízku tak, aby byl vidět za účelem projevení svého náboženského přesvědčení navenek. Paní Eweida požádala o výjimku, která před tím byla udělena sikhským zaměstnancům nosícím turban a náramek kará <sup>[2]</sup> či muslimským ženám nosícím hidžáb. Paní Eweidě výjimka udělena nebyla a paní Eweida do zrušení zákazu v roce 2007 zůstala doma. Po svém návratu do práce požadovala paní Eweida náhradu mzdy, kterou jí British Airways odmítly poskytnout. Proto se obrátila na britský pracovní tribunál (Employment Tribunal) a následné soudní instance. </p><p>Právní argument paní Eweidy byl založen na tvrzení, že nemožností nosit křesťanský kříž na základě nařízení o zákazu nošení šperků představovalo nepřímou diskriminaci na základě náboženství<sup>[3]</sup>.  Jejímu tvrzení britský pracovní soud (Employment Tribunal) a ani následné soudy nevyhověly. </p><p>Za pravdu paní Eweidě dal až ESLP, který konstatoval, že uvedenými rozsudky porušila Velká Británie svobodu paní Eweidy projevit své náboženství navenek. Protože British Airways byla soukromá společnost, posuzoval ESLP, zda Velká Británie splnila svůj závazek zajistit v rámci své jurisdikce právo paní Eweidy projevit svoji náboženskou svobodu navenek. V rámci tohoto posouzení ESLP konstatoval, že protichůdné zájmy v předloženém případu nebyly britskými soudy spravedlivě vyváženy, neboť svoboda vyjádřit své přesvědčení navenek je jedno ze základních práv v demokratické společnosti nutných k zajištění pluralismu a diverzity. V protikladu k tomuto právu v případu paní Eweidy neobstojí zájem zaměstnavatele, ač legitimní, zastávat určitou korporátní identitu společnosti. Křížek paní Eweidy byl malý a diskrétní a nemohl zásadně ovlivnit její profesionální vzezření. Nadto byla předtím udělena výjimka ze zákazu nošení šperků mnohem viditelnějším náboženským symbolům, což pouze potvrzuje fakt, že uvedený zákaz pro společnost British Airways neměl klíčový význam. </p><p>V druhé části rozsudku ESLP posoudil případ paní Chaplin, nemocniční sestry na geriatrickém oddělení státní nemocnice, která rovněž v zaměstnání chtěla projevit své náboženské přesvědčení prostřednictvím nošení kříže na řetízku. Předmětná státní nemocnice zakazovala nošení jakýchkoli šperků, včetně náboženských symbolů, avšak z důvodů hygienických a bezpečnostních. Nemocnice nepovolila nošení šperků, křesťanských či sikhských náboženských symbolů rovněž u jiných zaměstnanců. Muslimským lékařkám vyšla nemocnice vstříc v podobě možnosti zakrýt si vlasy prostřednictvím sportovního hidžábu podobajícím se látkové přiléhavé kukle s otvorem pro obličej. Nemocnice paní Chaplin nabídla, aby svůj křížek připevnila na jmenovku, avšak paní Chaplin způsob vyjádření své víry tímto způsobem nepovažovala za dostatečný, proto se obrátila na pracovní tribunál se stížností na diskriminační jednání stejně jako paní Eweida, který jí rovněž nevyhověl. </p><p>Paní Chaplin byla zaměstnána ve státní nemocnici, proto ESLP posoudil její stížnost z pohledu negativní povinnosti státu nezasahovat do náboženské svobody na základě čl. 9 Úmluvy o ochraně lidských práv a základních svobod (dále jen „Úmluva) a nediskriminovat na základě čl. 14 Úmluvy. V případě paní Chaplin ESLP porušení těchto článků neshledal, neboť v rámci hodnocení testu proporcionality zde proti sobě stála náboženská svoboda paní Chaplin a obava nemocnice o bezpečnost a hygienu (nemocnice zákaz odůvodňovala tak, že visící křížek by mohl být staršími pacienty strhán, popř. se dostat do kontaktu s otevřenou ránou).  Zájem o bezpečnost a hygienu ESLP vyhodnotil jako významnější v porovnání s předchozím zájmem British Ariways na prezentování určité korporátní identity. Bezpečnost a hygiena v nemocnicích je oblast, ve které ESLP Velké Británii přiznal tzv. „prostor pro uvážení“. Vhodnou autoritou k přímému posouzení této situace proto dle ESLP bylo vedení nemocnice, přičemž jeho rozhodnutí se ESLP nejeví jako neadekvátní a nepřekračující daný prostor pro uvážení. Proto v případě paní Chaplin porušení obou článků Úmluvy shledáno nebylo. </p><p>Rozdíl v případu paní Chaplin oproti případu paní Eweidy byl tedy v protichůdných konkurujících si zájmech. ESLP dal rozsudek jasné poselství, že z důvodu snahy o zachování plurality a demokracie by mělo být v maximální možné míře umožněno ostatním projevit své přesvědčení navenek. Mantinely této snahy jsou však např. tam, kde by tento projev mohl ohrozit bezpečnost a zdraví třetích osob, což mohou dobře zhodnotit i vnitrostátní orgány případ od případu. </p><p>Třetí a čtvrtý případ se týkal postojů křesťanských pracovníků při výkonu státní moci resp. poskytování služeb heterosexuálním párům. Paní Ladele pracovala jako matrikářka. Poté, co v Británii vstoupil v platnost zákon uzákoňující svazky osob stejného pohlaví, odmítla paní Ladele funkci oddávajícího vykonávat v případech homosexuálních párů s odvoláním na své náboženské přesvědčení. Následkem tohoto jednání přišla o zaměstnání a obrátila se na pracovní tribunál a následné soudní instance se stížností na náboženskou diskriminaci. Před ESLP argumentovala zákazem diskriminace dle čl. 14 Úmluvy. ESLP v rámci posuzování proporcionality připomněl, že rozdíly v zacházení na základě sexuální orientace vyžadují ke svému ospravedlnění velmi závažné důvody. Páry stejného pohlaví jsou, co se týče potřeby právního uznání a právní ochrany jejich vztahu vůči státu, ve stejném postavení jako páry heterosexuální. Proto byl účel, který sledoval veřejnoprávní zaměstnavatel paní Ladele jejím propuštěním, legitimní. Při posuzování proporcionality náleží státům při vyvažování protichůdných práv chráněných úmluvou široký prostor pro uvážení, který národní autority v tomto konkrétním případě nepřekročily. </p><p>Ke stejnému závěru došel ESLP rovněž v případu pana McFarlaneho, který si stěžoval na porušení čl. 9 i čl. 14 Úmluvy. Pan McFarlane byl zaměstnanec soukromoprávní společnosti, která na zaměstnancích vyžadovala, aby poskytovali psycho-sexuální poradenství nejen heterosexuálním, ale rovněž homosexuálním párům. Jako aktivní křesťan nechtěl pan McFarlane poskytovat služby párům homosexuálním, následkem čehož byl propuštěn a obrátil se na vnitrostátní soudy, které mu nevyhověly. ESLP při posuzování proporcionality daného opatření uvedl, že jedním z faktorů svědčících ve prospěch výroku o neporušení práv stěžovatele byl fakt, že se pan McFarlane sám nechal zaměstnat u dané společnosti, přestože věděl, že tato poskytuje poradenství jak homosexuálním tak heterosexuálním párům. Nejdůležitějším faktorem, který vzal ESLP v úvahu, byla snaha zaměstnavatele poskytovat služby bez jakékoliv diskriminace. Proto ESLP v tomto případu britským autoritám přiznal široký prostor pro uvážení a konstatoval, že práva pana McFarlaneho zaručená čl. 9 a čl. 14 Úmluvy nebyla porušena.  </p><p>Svým čerstvým rozsudkem dal ESLP najevo, že mantinelem náboženské svobody jednotlivce je rovněž ochrana základních lidských práv třetích osob. Zákaz diskriminace vůči osobám stejného pohlaví platí i pro ty osoby, jejichž víra homosexuální svazky neuznává. A to zejména v případě, kdy jsou osob stejného pohlaví na čerpání předmětných služeb zaručena zákonem a osoba, jejíhož přesvědčení se poskytování daných služeb dotýká, má možnost své zaměstnání změnit. </p><p><strike>                                                                                  </strike></p><p><em><sup>[1]</sup> Rozsudek Evropského soudu pro lidská práva ze dne 15. ledna 2013, stížnosti č. 48420/10, 59842/10, 51671/10 a 36516/10. Dostupný v anglickém jazyce z: </em><a title="Otevření do nového okna" href="http://hudoc.echr.coe.int/sites/eng/pages/search.aspx?i=001-115881" target="_blank"><em>http://hudoc.echr.coe.int/sites/eng/pages/search.aspx?i=001-115881</em></a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /><em>. </em></p><p><em>Tisková zpráva dostupná z: </em><a title="Otevření do nového okna" href="http://hudoc.echr.coe.int/sites/eng-press/pages/search.aspx?i=003-4221189-5014359" target="_blank"><em>http://hudoc.echr.coe.int/sites/eng-press/pages/search.aspx?i=003-4221189-5014359</em></a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /><em>; </em></p><p><em><sup>[2]</sup> Turban a ocelový náramek kará jsou jedním z tzv. 5 K (kéš –nestříhané vlasy kryté turbanem, kanghá – hřeben čistoty, kará – ocelový náramek nošený na zápěstí, kačhá – speciální šortky a kirpán – meč na znamení útisku). 5 K tvoří základní vnější náboženské symboly sikhismu. Zdroj: Nikky-Guninder Kaur Singh. Sikhismus. Nakladatelství Lidové noviny, Praha, 1998 str. 15- 16. </em></p><em><sup>[3]</sup> Paní Eweida a další stěžovatelé opírali svůj nárok před britskými vnitrostátními soudy o britskou legislativu přijatou za účelem implementace Rámcové směrnice Rady č. 2000/78/ES ze dne 27. listopadu 2000, kterou se stanoví obecný rámec pro různé zacházení v zaměstnání a povolání.</em>

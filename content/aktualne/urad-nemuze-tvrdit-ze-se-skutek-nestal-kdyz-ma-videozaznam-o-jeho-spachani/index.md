---
title: "Úřad nemůže tvrdit, že se skutek nestal, když má videozáznam o jeho spáchání"
oldUrl: "src/www.ochrance.cz/aktualne/tiskove-zpravy-2020/urad-nemuze-tvrdit-ze-se-skutek-nestal-kdyz-ma-videozaznam-o-jeho-spachani"
date: 2020-09-09
perex: "<p>Když poškozený předloží v přestupkovém řízení videozáznam incidentu, na němž jsou zachyceny urážlivé výroky, nemůže úřad řízení zastavit s konstatováním, že spáchání daného skutku neprokázal. Musí odůvodnit, proč podle něj zaznamenané skutečnosti nenaplňují znaky přestupku, zda zohlednil nějaké polehčující okolnosti apod. Tyto argumenty pak mohou vést k zastavení řízení.</p>"
---

<!-- imported from the old website -->

<p>Na ombudsmana se obrátil stěžovatel &ndash; účastník řízení o přestupku proti občanskému soužití spočívajícím v hrubém urážení a zesměšnění. Úřadu předal videozáznam, který při incidentu pořídil, z něhož má být jasně patrné, že obviněná vůči němu použila výrazu „magor“ a doporučila mu, ať si přečte „osm bodů psychopata“. Úřad však řízení o přestupku zastavil s tím, že neprokázal, že obviněná projednávaný skutek spáchala. Stěžovatel se odvolal, ale nadřízený úřad neshledal důvody k zahájení přezkumného řízení.</p> <p>Podle ombudsmana oba úřady pochybily. Z podkladů k případu zjistil, že úřad videozáznam použil, ale v řízení konstatoval, že stěžovatel video účelově sestříhal. Podle úřadu není vyloučeno, že stěžovatel obviněnou svým chováním provokoval, protože na videu není zachyceno jeho chování vůči ní. Úřad dospěl k závěru, že stěžovatel celou situaci eskaloval, záměrně obviněnou slovně provokoval a přitom ji natáčel. Obviněná by podle úřadu neměla být postihována za reakce, které zapříčinil někdo jiný, i když úřad současně přiznává, že reakce obviněné nebyly zcela přiměřené.</p> <p>Tuto úvahu ombudsman úřadu nevytýká, chybný je však důvod zastavení řízení.<i> „Úřad na jednu stranu potvrzuje, že obviněná namítané výrazy na adresu stěžovatele skutečně pronesla, ale vzápětí konstatuje, že spáchání tohoto skutku neprokázal. Sám sobě tak odporuje,“</i> vysvětluje ombudsman Stanislav Křeček a dodává: <i>„Jestliže byla slova pronesena a skutek se stal, mohl úřad přestupkové řízení zastavit, pokud by dospěl k závěru, že jednání obviněné nenaplňovalo znaky přestupku.“</i> Podle ombudsmana by pak úřad své rozhodnutí mohl odůvodnit např. argumenty o jednostrannosti videa, uvést případné polehčující okolnosti apod. Taková argumentace však v rozhodnutí úřadu chybí a stejného pochybení se dopustil i odvolací úřad.</p> Vzhledem k tomu, že už nebylo možné zjednat nápravu v přezkumném řízení, nemohl ombudsman úřadům navrhnout konkrétní opatření k nápravě. Vyrozuměl však oba úřady, vysvětlil jim podstatu jejich pochybení a požádal, aby zohlednily jeho závěry v budoucí praxi projednávání přestupků. Zajistí tím větší transparentnost a předvídatelnost svého jednání, což patří k principům dobré správy.

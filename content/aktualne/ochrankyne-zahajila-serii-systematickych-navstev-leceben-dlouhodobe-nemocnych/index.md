---
title: "Ochránkyně zahájila sérii systematických návštěv léčeben dlouhodobě nemocných"
vystupy:
  - tz
oldUrl: "/aktualne/tiskove-zpravy-2015/ochrankyne-zahajila-serii-systematickych-navstev-leceben-dlouhodobe-nemocnych"
date: 2015-04-03
perex: "<p>Veřejná ochránkyně práv má podle zákona za úkol provádět tzv. systematické návštěvy míst, kde se nacházejí nebo mohou nacházet osoby omezené na svobodě veřejnou mocí nebo v důsledku závislosti na poskytované péči. Cílem návštěv je prevence špatného zacházení. Proto návštěvy neprobíhají za účelem prošetřování individuálních stížností, ale systematicky se zaměřením na celou Českou republiku. Ve druhém čtvrtletí roku 2015 tým ochránkyně navštíví léčebny dlouhodobě nemocných. První návštěva v Léčebně pro dlouhodobě nemocné v Hradci Králové právě skončila, další budou následovat.</p>"
---

<!-- imported from the old website -->

<p><b>LDN jako místo omezení svobody?</b></p> <p>Léčebny dlouhodobě nemocných jsou místem poskytování zdravotních služeb pacientům, kteří jsou většinou závislí na poskytované péči a jsou proto zvlášť zranitelní. Zákon o veřejném ochránci práv výslovně stanoví, že i na takových místech je třeba sledovat podmínky v zařízení a zacházení s lidmi. Průběh návštěvy je přizpůsoben charakteru léčeben. Zaměřuje se na celou řadu aspektů poskytování péče, které mají spojitost s lidskou důstojností pacienta. Ochránkyně se zajímá o poskytování péče v citlivých momentech, jako je bolest, bezpečnost, stravování, používání omezovacích prostředků, či inkontinence. Kontrolní tým bude klást otázky týkající se autonomie vůle pacienta a pozorovat podmínky pro soukromí a ohled na stud člověka.</p> <p>Léčebny dlouhodobě nemocných se stávají cílem systematických návštěv znovu po devíti letech. Poprvé se tak stalo v roce 2006 z pověření ochránce Otakara Motejla a Anna Šabatová jako jeho zástupkyně se některých návštěv osobně účastnila.</p> <p><b>Návštěvy probíhají neohlášeně a v součinnosti s experty</b></p> <p>Letošní série návštěv se spoléhá na výraznější pomoc ze strany expertů veřejné ochránkyně práv. Každé návštěvy se krom právníků Kanceláře účastní také lékař a zdravotní sestry. Experti zpracovávají zprávu o svých zjištěních a doporučeních, se kterými ochránkyně dále pracuje jako s podkladem pro svou zprávu určenou primárně vedení navštíveného zařízení.</p> <p>Systematické návštěvy probíhají zpravidla neohlášeně. V souladu se zákonem tým ochránkyně o zahájení návštěvy na místě informuje vedoucího zařízení a předloží mu pověření k výkonu návštěvy.</p> <p>Celý kontrolní tým je oprávněn provádět pozorování, hovořit (i bez přítomnosti dalších osob) s personálem i pacienty a prostudovat dokumentaci zařízení včetně zdravotnické. Součástí návštěvy běžně bývá i noční šetření. Celá návštěva trvá dva až tři dny. Pracovníci Kanceláře i ochránkyně jsou vázáni mlčenlivostí o skutečnostech, o nichž se dozvěděli při systematické návštěvě. Příprava kontrolního týmu na sérii systematických návštěv zahrnovala studijní návštěvu tří pracovišť s dobrou praxí a konzultace s experty.</p> <p><b>Souhrnná zpráva jako prevence špatného zacházení v nenavštívených zařízeních</b></p> <p>Na návštěvu navazuje písemná komunikace mezi ochránkyní a navštívenou léčebnou. Ochránkyně vydává o svých zjištěních zprávu. Její součástí bývají i doporučení a návrhy opatření k nápravě, k nimž se má zařízení vyjádřit.</p> <p>Poznatky z jednotlivých návštěv ochránkyně používá při přípravě souhrnné zprávy, která je veřejná a slouží odborné i široké veřejnosti. Cílem souhrnné zprávy je jednak přinést informace o zjištěném stavu v dané oblasti v České republice, ale také působit k prevenci všech forem špatného zacházení, které by v daném typu zařízení přicházely do úvahy. Doposud vydané souhrnné zprávy jsou k dispozici <a href="/ochrana-osob-omezenych-na-svobode/z-cinnosti-ombudsmana/zpravy-z-navstev-zarizeni/" target="_blank">zde</a>.</p>

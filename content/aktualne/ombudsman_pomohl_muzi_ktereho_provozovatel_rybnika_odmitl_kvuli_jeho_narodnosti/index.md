---
title: Ombudsman pomohl muži, kterého provozovatel rybníka odmítl kvůli jeho
  národnosti
date: 2024-11-29T07:19:45.020Z
vystupy:
  - tz
perex: >
  <p>Na ombudsmana se obrátil muž s&nbsp;českým občanstvím, kterému provozovatel
  rybníka neumožnil rybolov poté, co zjistil, že je ukrajinské národnosti.
  Přestože provozovatel neměl s&nbsp;rybářem předchozí zkušenost, předpokládal,
  že bude porušovat pravidla rybolovu. Podle posouzení ombudsmana představuje
  takové jednání diskriminaci. Díky ombudsmanovi se podařilo dosáhnout smírného
  řešení. Provozovatel se muži omluvil a nabídl mu možnost rybolovu.</p>
attachments:
  - title: Zpráva o šetření
    file: https://eso.ochrance.cz/Nalezene/Edit/13436
---
<p>Podle antidiskriminačního zákona není možné, aby provozovatel rybníka odmítl zájemce o rybolov na základě jeho národnosti. Národnost se řadí mezi nejzávažnější diskriminační důvody, a proto rozdílné zacházení z&nbsp;tohoto důvodu nelze ospravedlnit. Zcela neopodstatněný tak byl argument provozovatele rybníka, který tvrdil, že má špatné zkušenosti mimo jiné i s&nbsp;některými ukrajinskými rybáři, kteří porušují pravidla rybolovu. <em>&bdquo;Dospěl jsem k&nbsp;závěru, že muž byl odmítnut na základě svého jména značícího jinou než českou národnost. Tím došlo k&nbsp;přímé diskriminaci z&nbsp;důvodu národnosti v&nbsp;oblasti přístupu ke službám podle antidiskriminačního zákona,&ldquo; </em>uvedl ombudsman Stanislav Křeček.</p>

<p>&nbsp;</p>

<blockquote>
<p>Přímou diskriminací se rozumí situace, kdy se s&nbsp;jednou osobou bezdůvodně zachází méně příznivě než s&nbsp;jinou osobou ve srovnatelné situaci, a to na základě některého z&nbsp;diskriminačních důvodů. Mezi tyto důvody patří např. rasa, etnický původ, národnost, pohlaví, sexuální orientace, věk, zdravotní postižení, náboženské vyznání, víra či světový názor. Diskriminační jednání vychází často z&nbsp;předsudků a ustálených představ o lidech, kteří jsou nositeli některého z&nbsp;těchto chráněných znaků.</p>
</blockquote>

<p><em>&bdquo;Rozumím tomu, že provozovatel rybníka má špatné zkušenosti s některými rybáři a že mu jejich bezohledné chování způsobilo nemalé škody, jimž se snaží předcházet. To však nemůže být důvodem ospravedlňujícím odmítnutí zájemce o rybolov, pokud se sám neprovinil proti pravidlům rybolovu. Usuzovat, že všechny osoby určitého jména, přízvuku či národnosti budou porušovat pravidla rybolovu, představuje předsudek, který je základem diskriminace. Právě proti takovým předsudečným úsudkům se snaží právo na rovné zacházení bojovat,&ldquo;</em> doplnil ombudsman.</p>

<p>&nbsp;</p>

<p>Ombudsman ocenil reakci provozovatele rybníka a uzavřel, že případ dokazuje, že často opravdu stačí druhé straně vysvětlit situaci a na diskriminační jednání poukázat. Ideální by samozřejmě bylo, kdyby k diskriminaci v první řadě vůbec nedošlo. A právě proto je důležité o pravidlech rovného zacházení veřejně mluvit.</p>

---
title: "Připomínky ochránce k věcnému záměru volebního zákoníku"
tags:
  - Tisková zpráva
oldUrl: "/aktualne/tiskove-zpravy-2011/pripominky-ochrance-k-vecnemu-zameru-volebniho-zakoniku"
date: 2011-02-02
perex: "<p></p>"
---

<!-- imported from the old website -->

<p>Ochránce zásadně nesouhlasil s tím, aby u voleb do zastupitelstev obcí a krajů bylo aktivní i pasivní volební právo u cizinců z třetích zemí omezeno pouze na ty osoby, kterým právo volit přiznává vyhlášená mezinárodní smlouva. Naopak, aby bylo přiznáno cizincům s uděleným trvalým pobytem v ČR (ve většině případů po 5 letech předchozího dlouhodobého pobytu) a rodinným příslušníkům občanů EU z třetích zemí (občanem EU je myšlen i občan ČR). O svých připomínkách k věcnému záměru volebního zákoníku ochránce informoval poslance ve své pravidelné zprávě o činnosti za 4. čtvrtletí roku 2010.</p><p>Účast na rozhodování o věcech veřejných na místní úrovni považuje ochránce za důležitý prvek integrace cizince. Výkon tohoto práva může jen posílit sounáležitost cizince s místním prostředím, poskytuje mu pocit důvěry, uznání přínosu pro lokální společenství ze strany většinové společnosti a umožňuje cizince vtáhnout do místních rozhodovacích procesů, včetně převzetí spoluzodpovědnosti. Navržená úprava není v souladu s Koncepcí integrace cizinců, která byla přijata usnesením vlády ČR ze dne 8. února 2005 č. 126, kde se mj. konstatuje, že politická integrace cizinců zahrnuje mimo jiné „<i>oblast volebního práva na místní úrovni</i>“, a jako jednu z hlavních překážek v oblasti politické integrace cizinců uvádí právě „<i>neexistenci volebního práva cizinců s trvalým pobytem ve volbách do zastupitelstev obcí a krajů</i>“.</p><p>Podobné závěry uvádí i Analýza postavení cizinců dlouhodobě žijících v ČR a návrh optimalizačních kroků z října roku 2004. Jako jednu z příčin nedostatečné integrace cizinců do společnosti Analýza definuje, že „<i>ani s cizincům s trvalým pobytem nepřiznává zákon volební právo na žádné úrovni. Volební právo na místní úrovni je přitom doporučováno jako jeden z efektivních nástrojů integrace cizince do místního veřejného života a v mnoha zemích EU již cizinci s trvalým pobytem mají aktivní i pasivní volební právo na komunální úrovni</i>.“</p><p>Navržená úprava není v souladu ani s posledním trendem v zemích EU, který jednoznačně směřuje k umožnění přístupu k aktivnímu ii pasivnímu volebnímu právu (při volbách do místních či obecních orgánů) cizincům, pobývajícím na území dotyčného státu trvale či po určitý časový interval. </p><p>V dokumentu Společné základní principy politiky integrace přistěhovalců v EU z roku 2004, který má členským státům sloužit jako vodítko při formulování státní integrační politiky se mj. uvádí, že „<i>Dá-li se přistěhovalcům slovo při formulování politik, které se jich bezprostředně týkají, může to vést ke zkvalitnění služby politiky přistěhovalcům a k posílení jejich pocitu příslušnosti. Přistěhovalci by měli být zapojováni do všech vrstev demokratického procesu, kdekoli je to možné. Tuto účast je možné povzbuzovat a vzájemné porozumění vytvářet prostřednictvím strukturovaného dialogu mezi skupinami přistěhovalců a vládami. Kdykoli je to možné, mohli by přistěhovalci získávat i aktivní a pasivní volební právo a právo vstupovat do politických stran. Tam, kde nerovné formy členství a úrovně zapojení přetrvávají déle než po rozumnou či nezbytně nutnou dobu, mohou hluboce zakořenit bariéry a rozdíly.</i>“</p><p>Z uvedených důvodů ochránce navrhl, aby bylo u voleb do zastupitelstev obcí a krajů volebním zákoníkem přiznáno aktivní i pasivní volební právo všem cizincům z třetích zemí s povoleným trvalým pobytem, včetně rodinných příslušníků občanů EU (ČR), kteří pobývají na území ČR déle než 5 let. U rodinných příslušníků občanů EU (ČR) lze s ohledem na jejich specifické a zvýhodněné postavení dokonce zvažovat kratší lhůtu než 5 let.  </p>V současné době je právo účasti v obecních volbách přiznáno všem dlouhodobě usazeným cizincům v těchto státech EU: Irsko (1963), Švédsko (1975), Dánsko (1981), Nizozemí (1985), Maďarsko (1990), Finsko (1991), Estonsko (1996), Slovensko (2002), Slovinsko (2002), Lucembursko (2003), Lotyšsko (2004) a Belgie (2004). Z dalších evropských zemí je to např. Norsko (1983), Island (2002) a některé kantony ve Švýcarsko.

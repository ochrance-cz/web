---
title: "Systém výběru soudců by měl zohledňovat potřeby soudnictví"
vystupy:
  - tz
oldUrl: "/aktualne/tiskove-zpravy-2018/system-vyberu-soudcu-by-mel-zohlednovat-potreby-soudnictvi"
date: 2018-10-12
perex: "<p>Ombudsmanka se dnes účastní 28. shromáždění delegátů Soudcovské unie ČR. Se soudci chce při této příležitosti hovořit především o aktuálních tématech justice, s nimiž se v rámci své činnosti setkává. Upozornit chce především na dlouhodobě přetrvávající nedostatky ve zveřejňování soudních rozhodnutí v databázi Ministerstva spravedlnosti.</p>"
---

<!-- imported from the old website -->

<p>Zveřejňování soudních rozhodnutí má přispívat k transparentnosti a předvídatelnosti rozhodování soudů a ke sjednocování rozhodovací praxe. Přestože je databáze ministerstva v provozu od roku 2011 obsahuje podle zjištění ombudsmanky jen velmi malý počet rozhodnutí jak z civilní, tak trestní oblasti (celá zpráva včetně výsledků výzkumu je k dispozici zde: <a title="Otevření do nového okna" href="http://eso.ochrance.cz/Nalezene/Edit/4496" target="_blank">http://eso.ochrance.cz/Nalezene/Edit/4496</a> ). </p> <p>V roce 2016 ombudsmanka konstatovala, že za předchozích 5 let přibylo v databázi jen zhruba 900 rozhodnutí a jejich vložení bylo dílem velmi malého počtu aktivních soudců. Ani za poslední dva roky se situace nezlepšila. U poloviny krajských soudů nepřibylo ve veřejné databázi ani jedno rozhodnutí a u ostatních krajských a vrchních soudů jde pouze o řádově desítky rozhodnutí. Podle ombudsmanky odvádí justice kvalitní práci a je škoda, že ji neukazuje i ve veřejnosti přístupné databázi ministerstva, obzvlášť když v komerčních databázích soudy anonymizovaná rozhodnutí zveřejňují.</p> <p>Tématem letošního shromáždění delegátů Soudcovské unie ČR je výběr soudců a kariérní postup. Podle ombudsmanky by pravidla výběru soudců, soudních funkcionářů, kariérního postupu a hodnocení soudců měl upravit zákon.<i> „Systém výběru soudců by měl zohledňovat potřeby a požadavky soudnictví. Například není nejspíš nutné, aby zájemci o správní soudnictví, kteří se specializují na správní právo, museli začínat na okresních soudech jako soudci obecných soudů,“</i> je přesvědčena ombudsmanka Anna Šabatová a domnívá, že by justici mohlo také obohatit, kdyby vstup mezi soudce umožnila i zkušeným a respektovaným právníkům s jinou právní praxí, z prostředí mimo justici.</p> <p>Již v minulosti ombudsmanka opakovaně vyjádřila své přesvědčení, že by žádný soudní funkcionář neměl být jmenován opakovaně. Souhlasí naopak s prodloužením jejich funkčního období ze sedmi na deset let a za důležité považuje také manažerské vzdělávání soudních funkcionářů.</p> <p>Ročně se na ombudsmanku obrátí okolo 300 osob se stížností na státní správu soudu. Nejčastěji uváděným problémem jsou průtahy v soudních řízeních.</p>

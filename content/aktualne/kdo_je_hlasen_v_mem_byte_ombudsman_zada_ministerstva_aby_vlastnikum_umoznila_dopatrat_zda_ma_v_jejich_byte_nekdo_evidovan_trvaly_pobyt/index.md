---
title: Kdo je hlášen v mém bytě? Ombudsman žádá ministerstva, aby vlastníkům
  umožnila dopátrat, zda má v jejich bytě někdo evidován trvalý pobyt
date: 2026-01-26T08:36:00
vystupy:
  - tz
perex: <p>Vlastníte byt a chcete zjistit, jestli v něm má někdo hlášený trvalý
  pobyt? V současnosti to prakticky není možné, protože trvalý pobyt se eviduje
  pouze k domu, ne ke konkrétnímu bytu. Přihlášení k trvalému pobytu je přitom
  zákonným právem nájemce, které pronajímatel nemůže zakázat. Ombudsman žádá
  ministerstva o zlepšení systému evidence.</p>
---
<p>
<i>„Obrátili se na mě vlastníci bytů s tím, že se nemohou dopátrat, zda má v jejich bytě někdo evidovaný trvalý pobyt. Ten není u českých občanů veden ke konkrétnímu bytu (bytové jednotce), ale k celému bytovému domu. Získat výpis všech, kteří mají na adrese bytového domu trvalý pobyt, vlastníci bytu nemůžou. Žádat o výpis smí pouze zástupce společenství vlastníků jednotek,“</i> shrnuje problém ombudsman Stanislav Křeček. Podle něj pak v praxi nastávají situace, kdy mají na adrese bytového domu historicky evidovaný trvalý pobyt lidé, o kterých nikdo z obyvatel domu neví.</p>
<p>Nedostupná evidence trápí i městské a obecní úřady při správě poplatku za obecní systém odpadového hospodářství (jeden z poplatků za komunální odpad). Tento poplatek totiž mají platit i vlastníci bytů, ve kterých není přihlášena žádná fyzická osoba. 
<i>„Ačkoliv právní předpisy požadují po vlastnících bytů a městských a obecních úřadech, aby byli schopni jednoznačně určit, zda je někdo v bytě přihlášený, stát jim k tomu nedává žádnou dostatečně spolehlivou, praktickou a efektivní možnost,“</i> upozorňuje Křeček.</p>
<blockquote>
<p>
<strong>Vlastník nemůže nájemci zakázat nahlášení trvalého pobytu&nbsp;</strong>
<br>Nájemce se může k trvalému pobytu přihlásit bez ohledu na souhlas majitele bytu. Stačí mu na ohlašovně dokázat oprávněnost byt užívat (třeba platnou nájemní smlouvou). Trvalému pobytu se věnuje 
<a href="https://www.ochrance.cz/aktualne/na_kavu_s_ombudsmanem_42-_dil_trvaly_pobyt_ceskych_obcanu/">jeden z dílů našeho podcastu Na kávu s ombudsmanem</a>.</p></blockquote>
<p>
<strong>Ombudsman žádá změnu. Ta je ale v nedohlednu</strong></p>
<p>Ombudsman si vyžádal stanoviska Ministerstva vnitra a Ministerstva financí a trval na zjednání nápravy. Ministerstvo financí předložilo ve spolupráci s Ministerstvem pro místní rozvoj v polovině minulého roku záměr vytvořit v Registru územní identifikace, adres a nemovitostí (RÚIAN) novou evidenční jednotku „byt“. Vytvoření této datové vrstvy by pak umožnilo zapisovat místo trvalého pobytu přímo ke konkrétnímu bytu. K tomu má však dojít až v horizontu několika dalších let.</p>
<p>Ombudsman proto ministerstva upozorňoval na nutnost řešit problematiku efektivně a systémově tak, aby k nápravě současného nevyhovujícího stavu došlo co nejrychleji. 
<i>„Vytvoření evidenční jednotky ‚byt‘ samo o sobě nestačí. Je třeba pracovat na tom, aby ruku v ruce s tím proběhla i modernizace systému evidence obyvatel. Bez koordinovaného postupu úřadů hrozí, že se nápravy stávajících problémů v dohledné době nedočkáme, a proto budu další kroky státu pečlivě monitorovat,“</i> uzavírá ombudsman.&nbsp;
<br>&nbsp;</p>
<p>
<br>&nbsp;</p>

---
title: "Závěry z šetření ochránkyně v oblasti důchodů"
oldUrl: "src/www.ochrance.cz/aktualne/tiskove-zpravy-2016/zavery-z-setreni-ochrankyne-v-oblasti-duchodu"
date: 2016-11-08
perex: "<p>Veřejná ochránkyně práv dostává dlouhodobě nejvíce podnětů týkajících se důchodů. V letech 2014 a 2015 obdržela ochránkyně celkem 857 podnětů z této agendy. V 70 % případů jsme stěžovatelům pomohli formou rady nebo jiné pomoci, aniž by došlo k zahájení šetření.  Ve 185 případech jsme zahájili šetření. Z těchto případů jsme v 87 konstatovali pochybení (47 %), většinou ze strany České správy sociálního zabezpečení (ČSSZ). V drtivé většině případů orgány uznaly svá pochybení, a pokud to bylo ještě možné, chyby napravily. Celkově spolupráci s ČSSZ hodnotíme pozitivně. Musíme také upozornit, že se na nás obrací rostoucí počet lidí, kteří nedosáhnou na starobní důchod.</p>"
---

<!-- imported from the old website -->

<p>Ochránkyně se věnuje takřka výhradně těm případům práce ČSSZ, se kterými se na ni obrátí stěžovatelé. Níže uvedené nedostatky a jejich procentuální rozložení je proto možné vztahovat pouze na tyto šetřené případy a to jen v oblasti důchodů. Nelze je zobecňovat na veškerou práci ČSSZ. </p> <p>Nejčastějším nedostatkem za uplynulé dva roky byla chybná práce s <b>lékařskými posudky</b> a špatné stanovení data vzniku invalidity (28 %). Následuje <b>nesprávně započtené období pojištění</b> (27 %) a <b>chyby ve správním řízení</b> (21 %). </p> <p>Téměř třetina zjištěných pochybení se týká <b>chybného určení data vzniku invalidity a nedostatečného vypořádání se s lékařskými nálezy</b>. Chybně stanovené datum vzniku invalidity znamená, že žadateli o přiznání invalidního důchodu byl určen vznik invalidity k pozdějšímu datu, než vyplývalo z lékařských zpráv a dalších podkladů.  Protože splnění podmínky potřebné doby pojištění se počítá zpětně v období 10 či 20 let před vznikem invalidity, v těchto případech byli žadatelé o důchod poškozeni – nesprávným stanovením data vzniku invalidity buď získali důchod později, získali jej nižší nebo dokonce nezískali žádný. Pokud jim žádný důchod nebyl přiznán, byli žadatelé často odkázání pouze na pomoc v hmotné nouzi, což je aktuálně 3410 Kč měsíčně na živobytí pro jednu osobu. </p> <p>Nezřídka se jedná o chybné stanovení v rámci několika let. Lékařské posudky, o které se stanovení vzniku invalidity opírá, byly často nedostačující a neprůkazné. Opakovaně se setkáváme s jevem, kdy je vznik invalidity určen až datem, kdy lékař provede vyšetření za účelem posouzení, zda daný člověk je nebo není invalidní. Posudek přitom nebere v potaz lékařské zprávy a nálezy z předchozích let, které často dokazují, že stěžovatel trpěl zdravotním postižením, jež je příčinou invalidity, již mnohem dříve.  V takových případech ochránkyně vytýká ČSSZ, že datum vzniku invalidity není přesvědčivě odůvodněno. Ke správným závěrům ČSSZ však mohou přispět i lidé, kteří o invalidní důchod žádají.  Měli by dbát o to, aby všechny odborné nálezy od lékařů – specialistů měl vždy k dispozici jejich ošetřující lékař, který pro ČSSZ připravuje podklady.</p> <p>Ve více než jedné čtvrtině případů (27 %) <b>ČSSZ nezhodnotila správně dobu pojištění</b>, což obvykle vedlo k odmítnutí přiznání nároku na důchod nebo opět k nižší výši důchodu. Příčiny těchto pochybení se různí, nicméně obvykle se jedná o nezapočtení určitých období zaměstnání, kvůli němuž žadatel nezíská nárok na důchod nebo obdrží nižší důchod. Příkladem může být postup v případě stěžovatelky, která doložila, že byla řádně zaměstnaná, ale neměla vinou zaměstnavatele vystaveny evidenční listy důchodového pojištění. ČSSZ proto důchod odmítla přiznat. Správně však měla vycházet z podkladů, které byly nepochybné a nepoškozovat žadatelku za chybu zaměstnavatele. </p> <p><b>Chyby ve správním řízení</b> (21 %) zahrnují nesprávnou aplikaci zákonných postupů, která vede k nepřiznání důchodů, ke stanovení nesprávné – obvykle nižší – částky, nebo k zastavení vyplácení důchodu.  Dalšími jevy jsou zasílání důchodů či písemností na nesprávnou adresu nebo přehlédnutí žádosti o změnu způsobu vyplácení důchodů. </p> <p><span style="color: rgb(0, 133, 118); font-size: 1em; font-weight: bold;">Sborník stanovisek veřejného ochránce práv v oblasti důchodů</span></p> <p>Veřejný ochránce práv se problematice důchodů věnuje od počátků své existence. Po osmi letech jsme vydali druhý sborník, který shrnuje stanoviska ochránce. V těchto osmi letech se na nás obrátilo více než 3500 stěžovatelů. </p> <p>V uplynulém období (2008-2016) lze za nejpodstatnější označit změny, které odstartovaly po roce 2010 a týkají se invalidních a starobních důchodů. Zavedena byla třístupňová invalidita a postupně se zvyšovala potřebná doba pojištění pro nárok na starobní důchod. Současně se také oddaloval samotný důchodový věk. Z těchto změn vyplývají nové problémy, se kterými se na nás lidé v tomto období obraceli. </p> <p>V posledních letech se na nás obrací <b>rostoucí počet lidí, kteří nemají nárok na starobní důchod</b>. Důvodem je zvyšující se počet let, které musí mít člověk odpracováno, aby mu byl starobní důchod přiznán. Ten se z původních 25 let zvyšuje až ke konečné hranici 35 let (v roce 2019). Nutná doba pojištění pro vznik nároku na starobní důchod tak v České republice bude patřit k nejdelším na světě. Dosažení 35 let pojištění komplikují životní situace, jako je studium, výpadky na trhu práce nebo zdravotní komplikace. Podobně sledujeme <b>rostoucí počet vdov bez vdovských důchodů</b>.</p> <p>Po roce 2011 pak došlo ke zmírnění podmínek na sirotčí důchod, čímž byla vyslyšena dlouhodobá snaha veřejného ochránce práv o vstřícnější úpravu vůči dětem. </p><p><img src="https://www.ochrance.cz/uploads/RTEmagicC_Duchody_soczab_Graf_2014_2015.png.png" width="600" height="395" alt="" /></p>

---
title: O posuzování náhrady nemajetkové újmy na zdraví diskutovali na
  Ministerstvu spravedlnosti lékaři, úředníci, soudci i právníci z kanceláře
  ombudsmana
date: 2021-09-23T11:45:32.274Z
vystupy:
  - tz
perex: "Kulatý stůl k tématu posuzování nemajetkové újmy na zdraví uspořádalo
  Ministerstvo spravedlnosti v návaznosti na šetření veřejného ochránce práv, ve
  kterém se ombudsman zabýval okolnostmi vzniku Metodiky k náhradě nemajetkové
  újmy na zdraví, zapojením soudců do její tvorby a následného prosazování do
  praxe a zejména aspekty nově vytvořeného znaleckého odvětví „Hodnocení míry
  bolesti a funkčních schopností při újmách na zdraví“. "
---
<p>Právníci kanceláře ombudsmana na pracovním setkání závěry šetření shrnuli. Za nejzávažnější problém znaleckého odvětví považuje ombudsman skutečnost, že vzniklo bez hlubší diskuze s&nbsp;lékaři a aniž by bylo jasné, co bude a může být náplní znalecké činnosti a k&nbsp;čemu se mohou znalci (lékaři) ve znaleckých posudcích vyjadřovat. &nbsp;</p>

<p>Tento pohled na setkání sdíleli i přizvaní zástupci lékařské obce z&nbsp;České lékařské komory a České lékařské společnosti Jana Evangelisty Purkyně i znalci, kteří mají se znaleckou činností v&nbsp;této oblasti praktické zkušenosti.</p>

<p>Podle lékařů, kteří se setkání účastnili, není existence samostatného znaleckého odvětví &bdquo;<em>Hodnocení míry bolesti a funkčních schopností při újmách na zdraví</em>&ldquo; odůvodněná a udržitelná. Lékaři nemohou pro výkon takto definovaného odvětví získat patřičnou odbornost, protože v&nbsp;medicíně takový obor neexistuje. Nemohou proto ani následně s&nbsp;odbornou péčí vykonávat znaleckou činnost a podávat pravdivé, úplné a přezkoumatelné znalecké posudky. Vzhledem ke svému vzdělání mohou posoudit pouze otázky medicínské. Podle zástupců lékařské obce dostačují již existující znalecká odvětví v&nbsp;oboru zdravotnictví (např. chirurgie, kardiologie, atd.).</p>

<p>Zástupci Nejvyššího soudu a pojišťoven u kulatého stolu používání Metodiky ve znaleckém posuzování a zachování znaleckého odvětví naopak podpořili.</p>

<p>Ministerstvo je odpovědné za vymezení znaleckých odvětví a stanovení podmínek pro přístup do těchto odvětví. Ačkoliv k&nbsp;zásadnímu rozřešení otázky nutnosti udržování znaleckého odvětví navázaného na Metodiku prozatím nedošlo, ombudsman bude další postup Ministerstva spravedlnosti v&nbsp;této věci sledovat. Pozitivně hodnotí také ochotu Právnické fakulty UK v&nbsp;zahájené debatě s&nbsp;odbornou veřejností pokračovat a vytvořit platformu pro pravidelná jednání. Poprvé se mají odborníci setkat nejpozději do poloviny listopadu tohoto roku.&nbsp;&nbsp; &nbsp;</p>

<p>Příloha:</p>

<p><a href="https://eso.ochrance.cz/Nalezene/Edit/9252">Zpráva o šetření ve věci Metodiky k&nbsp;náhradě nemajetkové újmy na zdraví</a></p>

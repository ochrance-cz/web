---
title: "Ombudsmanka: úřady spolu musí komunikovat. Nemohou občany zatěžovat zbytečnou administrativou"
vystupy:
  - tz
oldUrl: "/aktualne/tiskove-zpravy-2017/ombudsmanka-urady-spolu-musi-komunikovat-nemohou-obcany-zatezovat-zbytecnou-administrativou"
date: 2017-10-20
perex: "<p>Asi všichni chceme, aby zde úřady byly pro občany a nikoli občané pro úřady. Občas je tomu nutné pomoci. Obrátila se na nás stěžovatelka, která zastupovala svou klientku v řízení o příspěvku na péči. Měla pro to její plnou moc. Plná moc byla založena ve spisu příslušného Úřadu práce. Při následném jednání s Okresní správou sociálního zabezpečení (OSSZ) však bylo po stěžovatelce požadováno doložení další plné moci. Jenomže úřady jsou povinny spolu komunikovat a občany nezatěžovat zbytečnou administrativou. Podařilo se nám zajistit, aby tomu tak v budoucnu skutečně bylo. </p>"
---

<!-- imported from the old website -->

<p class="MsoBodyText"></p><p>Během šetření jsme narazili na absurdní situaci. Podle ředitele úřadu práce byla s OSSZ navázána spolupráce ohledně akceptování všech přípustných typů zastupování. OSSZ potvrdila, že akceptuje rovněž kopie o plné moci, pokud jsou ve spise přítomny. Formálně je tedy vše v pořádku a spolupráce funguje. </p> <p>Jenomže podle OSSZ úřad práce do spisů nedodává ani kopie o plné moci. OSSZ je tak nemůže uznat, protože o nich neví. Na to dodává úřad práce, že ze strany OSSZ neeviduje žádnou stížnost. Spolupráce tedy nefunguje, ale nikdo si nikomu nestěžuje. OSSZ řeší situaci tak, že místo aby urgovala úřad práce, obrací se na klienty, aby dodali další plnou moc. </p> <p>Správní orgán však má postupovat tak, aby dotčené osoby co nejméně zatěžoval. V zájmu dobré správy spolu proto mají komunikovat. Nedostatek komunikace byl hlavním problémem tohoto případu.</p> <p>„<i>Díky podnětu stěžovatelky a našemu šetření uspořádaly oba úřady jednání, na kterém si upřesnili rozsah vzájemně předávaných informací. Do budoucna by se již podobná situace neměla opakovat a dotčeným lidem snad ubude zbytečné papírování,</i>“ dodává <b>ombudsmanka Anna Šabatová</b>. </p>

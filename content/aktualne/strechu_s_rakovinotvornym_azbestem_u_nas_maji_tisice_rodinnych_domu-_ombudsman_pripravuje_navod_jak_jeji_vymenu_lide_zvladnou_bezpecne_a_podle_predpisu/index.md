---
title: Střechu s rakovinotvorným azbestem u nás mají tisíce rodinných domů.
  Ombudsman připravuje návod, jak její výměnu lidé zvládnou bezpečně a podle
  předpisů
date: 2024-05-15T09:16:04.242Z
vystupy:
  - tz
perex: >
  <p>Kdysi oblíbený nehořlavý materiál se změnil ve strašáka majitelů tisícovek
  stárnoucích domů ze 70. až 90. let minulého století. Neodborné zacházení
  s&nbsp;azbestem může ohrozit zdraví řemeslníků, obyvatel i lidí
  v&nbsp;sousedství. Drobní stavebníci ale podle zjištění ombudsmana často
  nevědí, jaká pravidla musí při výměně azbestové střechy dodržovat. A ukazuje
  se, že leckdy nemají při výkladu předpisů jasno ani samotné úřady. Proto se
  ombudsman rozhodl připravit spolu s&nbsp;odborníky přehled základních
  informací, které budou moci využít jak majitelé chystající se na rekonstrukci,
  tak úředníci.</p>
---
<p>Součástí příprav &bdquo;azbestového desatera&ldquo; je i dnešní diskuze u kulatého stolu. Na tu ombudsman pozval do Brna zástupce hned tří ministerstev, konkrétně resortů zdravotnictví, životního prostředí a místního rozvoje. Ti zde o azbestu, předpisech s&nbsp;ním spojených a hlavně o výměnách azbestových střech na rodinných domech diskutují spolu s&nbsp;hygieniky, architekty a projektanty i s pracovníky stavebních úřadů. Pozvání přijali také zástupci České inspekce životního prostředí, Státního úřadu inspekce práce nebo Státního zdravotního ústavu.</p>

<p><em>&bdquo;Už toto široké spektrum účastníků naznačuje, o jak komplexní téma se v&nbsp;případě azbestu jedná. Pravidla pro nakládání s ním jsou roztříštěna ve více než desítce právních předpisů. Pro běžného občana opravdu není jednoduché se v nich vyznat,&ldquo;</em> připustil ombudsman Stanislav Křeček. Jedním z&nbsp;cílů dnešního setkání je vyjasnit kompetence jednotlivých úřadů a praktickou návaznost jejich postupů. Zatímco například hygieny řeší ochranu zdraví lidí pracujících na stavbách, odbory životního prostředí obecních úřadů obcí s&nbsp;rozšířenou působností ověřují, zda má stavebník zajištěné ukládání azbestových odpadů, aby nezůstaly volně pohozené v přírodě.</p>

<p>Zásadní je i role architektů a projektantů. Ti by měli v projektové dokumentaci majitele informovat, že stavba azbest obsahuje. Ombudsman už dříve při šetřeních konkrétních případů upozornil, že při rekonstrukcích staveb obsahujících azbest lidé vždy potřebují <a href="https://www.ochrance.cz/aktualne/ombudsman_se_zameri_na_azbest-_chce_zjistit_jak_k_likvidaci_nebezpecne_latky_pristupuji_urady/">povolení od stavebního úřadu</a>. Pokud takový dům rekonstruuje odborná firma, musí tato firma práce nahlásit také krajské hygienické stanici.</p>

<p><em>&bdquo;To jsou hlavní z&nbsp;potřebných kroků, které bychom rádi sepsali do přehledného shrnutí pro budoucí stavebníky. Věříme, že se nám i díky dnešní diskuzi podaří podchytit vše podstatné. Chceme veřejnost informovat o povinnostech při zacházení s&nbsp;azbestem s&nbsp;ohledem na zdravotní rizika</em>,<em>&ldquo; </em>uvedl ombudsman.</p>

<p>Podle <a href="https://www.zakonyprolidi.cz/cs/2020-541#cast2-hlava6-dil7">zákona o odpadech</a> musí stavebník v&nbsp;podobných případech zajistit, aby se se azbestová vlákna neuvolňovala do ovzduší. Azbestové materiály se nesmí lámat, řezat nebo drolit. Musí se s nimi zacházet šetrně a při nakládání s nimi používat ochranné pomůcky. Odpad s&nbsp;azbestem se musí neprodleně zabalit do neprodyšného obalu a odvést na specializovanou skládku.</p>

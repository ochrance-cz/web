---
title: "Zrušení výběrového řízení na přidělení obecního bytu"
oldUrl: "src/www.ochrance.cz/aktualne/tiskove-zpravy-2014/zruseni-vyberoveho-rizeni-na-prideleni-obecniho-bytu"
date: 2014-08-04
perex: "<p>Na případ možné diskriminace z důvodu etnického původu v přístupu k bydlení upozornila veřejná ochránkyně práv Poslaneckou sněmovnu v rámci zprávy o činnosti ve 2. čtvrtletí. Město bez odůvodnění zrušilo výběrové řízení na uzavření nájemní smlouvy k obecnímu bytu, které vyhrála romská žadatelka.</p>"
---

<!-- imported from the old website -->

<p>Na ochránce se obrátila stěžovatelka, která se opakovaně a neúspěšně účastnila výběrového řízení na uzavření nájemní smlouvy k obecnímu bytu. Stěžovatelka splnila všechny podmínky veřejně vyhlášeného výběrového řízení (složila kauci a neměla v době konání tohoto výběrového řízení žádný dluh vůči městu) a toto řízení <strong>objektivně vyhrála</strong>, neboť dala nejvyšší nabídku nájemného. Přesto <strong>k uzavření nájemní smlouvy nedošlo</strong>, neboť rada města následně usnesením výběrové řízení na tento konkrétní byt zrušila.</p><p>Z usnesení rady města nebyl zřejmý důvod zrušení výběrového řízení. Město ho nesdělilo ani na opakovaný dotaz (nejprve stěžovatelky a později ochránce). Rada města svůj postup neodůvodnila, resp. odmítla jej zdůvodnit. Vzhledem k tomu, že stěžovatelka je Romka, která navíc žije v domácnosti se synem, který je osobou se zdravotním postižením, vyvstalo zde <strong>podezření na diskriminaci v přístupu k bydlení z důvodu etnicity, popřípadě i z důvodu zdravotního postižení</strong> (vícenásobná diskriminace). Avšak za situace, kdy město s jinou výherkyní výběrového řízení k jinému bytu v téže době nájemní smlouvu uzavřelo, nelze podezření z nerovného zacházení ze strany města vyvrátit jinak, než v soudním řízení.</p><p>Jestliže s žadatelem o byt sdílí společnou domácnost před podáním žádosti osoba se zdravotním postižením, resp. tyto osoby dají najevo úmysl v poptávaném bytě bydlet společně, je třeba takovou osobu se zdravotním postižením pro tyto účely považovat za osobu s žadatelem společně posuzovanou, jde-li z hlediska žadatele o osobu blízkou či rodinného příslušníka (typicky rodiče a děti). V takovém případě je pak při nepřidělení bytu vždy nutno zabývat se i otázkou, zda se nejedná o odvozenou diskriminaci.</p><p>Skutečnost, že výběrové řízení na uzavření nájemní smlouvy k obecnímu bytu bylo zrušeno bez udání důvodu pouze v případě žadatelky či žadatele, který při splnění všech podmínek výběrového řízení učinil nejvyšší nabídku nájemného a výběrové řízení vyhrál a je nositelem zákonem zakázaného diskriminačního důvodu (etnicity), postačí pro tvrzení o nerovném zacházení v přístupu k bydlení a pro přenos důkazního břemene v případném soudním řízení.</p><p>Město sice v konkrétním případě nařčení z rasové diskriminace odmítlo, v mezidobí ale opět odročilo výběrové řízení na uzavření nájemní smlouvy k obecnímu bytu, o který se opět ucházela stěžovatelka. Ochránkyně proto požádala sdružení Pro bono aliance o zprostředkování advokáta, který by se ujal zastupování stěžovatelky. Ta je připravena <strong>vymáhat svá práva soudní cestou</strong>.</p><p>Celá zpráva pro Poslaneckou sněmovnu je dostupná <a href="https://www.ochrance.cz/zpravy-o-cinnosti/zpravy-pro-poslaneckou-snemovnu/" target="_blank">zde</a>.</p>

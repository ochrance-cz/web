---
title: "Ombudsman podporuje poslanecký návrh ke zveřejňování soudních rozhodnutí"
tags:
  - Tisková zpráva
oldUrl: "/aktualne/tiskove-zpravy-2020/ombudsman-podporuje-poslanecky-navrh-ke-zverejnovani-soudnich-rozhodnuti"
date: 2020-11-18
perex: "<p></p>"
---

<!-- imported from the old website -->

<p><b>Rozhodování soudů musí naplňovat požadavky předvídatelnosti, transparentnosti a rovnosti. Požadavek, aby soudy „zacházely s každým stejně“ je mimořádně důležitý a patří k základním charakteristikám moderní demokracie. Jedním z prostředků, který by podle ombudsmana napomohl budování důvěry veřejnosti v justici, je systematické zveřejňování anonymizovaných soudních rozhodnutí. Česká republika právě ve zveřejňování rozhodnutí nižších soudů, před kterými je drtivá většina věcí rozhodována, významně zaostává. Ombudsman proto vítá <a title="Otevření do nového okna" href="http://www.psp.cz/sqw/text/orig2.sqw?idd=72706" target="_blank">poslanecký pozměňovací návrh</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /> ke změně právní úpravy tak, aby byla soudům uložena povinnost zveřejňovat pravomocná rozhodnutí ve veřejně dostupné databázi. </b> </p><p>Léta se mluví o potřebě zpřístupnit soudní rozhodnutí veřejnosti, dokonce existuje dálkově přístupná <a href="https://www.nsoud.cz/judikaturavks/judikatura_vks.nsf/webSpreadSearch" target="_blank">elektronická databáze Ministerstva spravedlnosti</a> a ombudsman je již několik let opakovaně ujišťován Ministerstvem spravedlnosti, že zde postupně budou zveřejňována i rozhodnutí nižších soudů. Počet zveřejněných rozhodnutí nižších soudů však i nadále zůstává velmi nízký. </p><p>V České republice totiž v současné době žádný zákon neukládá soudům povinnost systematicky zveřejňovat svá rozhodnutí. Zveřejňování soudních rozhodnutí je upraveno pouze instrukcí Ministerstva spravedlnosti. Dosavadní poznatky ombudsmana ukazují, že i když Ministerstvo spravedlnosti základní pravidla pro zveřejňování soudních rozhodnutí nastavilo již před 9 lety, ve skutečnosti nemá žádné účinné prostředky, kterými by přimělo soudy k naplňování databáze. Ombudsman proto dlouhodobě doporučuje, aby soudy měly povinnost zveřejňovat svá rozhodnutí uloženu přímo zákonem. </p><p>„Obávám se, že bez zakotvení povinnosti přímo v zákoně se skutečné databáze soudních rozhodnutí nedočkáme. O to víc mě mrzí, že aktuální vládní návrh změny zákona o soudech a soudcích toto téma opomíjí. Vítám a podporuji proto pozměňovací návrh poslance Michálka, který by soudům uložil od určitého data povinnost svá pravomocná rozhodnutí zveřejňovat ve veřejně dostupném Registru judikatury.“ uvádí ombudsman Stanislav Křeček a dodává: „Právo má být předvídatelné a musí lidem dávat určitou jistotu. To ovšem předpokládá, že nejen veřejnost, ale i soudci se mohou kdykoli seznámit s rozhodováním vrcholných i jiných soudů v typově stejných věcech. Bez existence fungující a průběžně naplňované databáze však konzistentního a předvídatelného rozhodování v rámci republiky nedosáhneme.“</p><p>Ombudsman dále upozorňuje, že i v mezinárodním srovnání patří Česká republika v otázce přístupu veřejnosti k soudním rozhodnutím nižších stupňů k nejhorším v Evropské unii. Evropská komise přitom dlouhodobě podporuje zveřejňování soudních rozhodnutí jako nástroje transparentnosti rozhodování, sjednocování judikatury a poučení občanů o rozhodování soudů. Mezi země s naopak nejlepším přístupem k judikatuře patří například i Slovensko, Maďarsko nebo i Rumunsko. Na Slovensku po stanovení této povinnosti v zákoně v roce 2011 zvládli zprovoznit <a href="https://obcan.justice.sk/infosud/-/infosud/zoznam/rozhodnutie" target="_blank">elektronickou databázi soudní judikatury</a> za méně než jeden rok.   </p>

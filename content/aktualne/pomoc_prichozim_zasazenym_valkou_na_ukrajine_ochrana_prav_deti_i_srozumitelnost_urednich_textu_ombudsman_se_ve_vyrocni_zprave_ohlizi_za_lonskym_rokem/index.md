---
title: Pomoc příchozím zasaženým válkou na Ukrajině, ochrana práv dětí i
  srozumitelnost úředních textů – ombudsman se ve výroční zprávě ohlíží za
  loňským rokem
date: 2023-04-05T08:15:32.890Z
vystupy:
  - tz
perex: >
  <p>Veřejný ochránce práv předložil Poslanecké sněmovně výroční zprávu za rok
  2022. Kromě přehledu klíčových aktivit a případů v&nbsp;jednotlivých oblastech
  své působnosti zařadil v&nbsp;letošním roce do zprávy také tři samostatné
  průřezové kapitoly. Popsal v&nbsp;nich, jak se jeho instituce zapojila do
  pomoci lidem přicházejícím z&nbsp;válkou sužované Ukrajiny, shrnul práci na
  poli ochrany práv dětí a vysvětlil, proč se spolu se svými spolupracovníky
  zasazuje o to, aby úředníci psali srozumitelně.</p>
attachments:
  - title: Výroční zpráva veřejného ochránce práv za rok 2022
    link: ""
    file: https://www.ochrance.cz/dokument/zpravy_pro_poslaneckou_snemovnu_2022/vyrocni-zprava-2022.pdf
---
<h4><strong>Ombudsman se v&nbsp;95 % šetření s&nbsp;úřady domluví, aby své chyby napravily </strong></h4>

<p>V&nbsp;roce 2022 <strong>uzavřel veřejný ochránce práv 792 šetření</strong>. <strong>V&nbsp;562 případech zjistil, že úřady chybovaly. </strong>Stejně jako v&nbsp;předchozích letech se mu pak v&nbsp;drtivé většině případů podařilo úředníky přesvědčit, aby svou chybu napravili.</p>

<p>Vysoký podíl úspěšných šetření opět dokazuje, že úřady odborný názor ombudsmana respektují. Pouze v 5 % případů úřady v roce 2022 chybu neuznaly a ombudsman musel přistoupit k sankci, tedy informovat nadřízený úřad, případně veřejnost.</p>

<p>Celkem ombudsman vloni <strong>vyřídil rekordních 18&nbsp;016 podnětů</strong>. Z&nbsp;nich 10 415 se týkalo očkovací vyhlášky, kdy lidé nesouhlasili s&nbsp;povinnými očkováním proti nemoci covid-19 pro lidi nad 60 let a vybrané profesní skupiny.</p>

<p>V každém z&nbsp;případů, v&nbsp;nichž ombudsman nevedl šetření, vysvětlili právníci stěžovatelům jejich možnosti a poradili jim, jak by mohli své problémy dále řešit.</p>

<h4><strong>Podněty veřejnému ochránci práv jsou ukazatelem celospolečenských problémů</strong></h4>

<p>Také v&nbsp;loňském roce byl veřejný ochránce práv leckdy prvním, kdo <strong>pomohl odhalit více či méně skryté problémy</strong> v&nbsp;různých oblastech života společnosti a přispět tak k&nbsp;jejich řešení. I minimální zvýšení počtu podnětů ombudsmanovi týkajících se podobného tématu totiž ukazuje, s&nbsp;čím se lidé v&nbsp;Česku potýkají.</p>

<p>Lidé hledali pomoc ombudsmana například v&nbsp;souvislosti s&nbsp;jednáním některých dodavatelů energií. I na základě jejich podnětů pak ombudsman v&nbsp;<a href="https://www.ochrance.cz/aktualne/v_pripravovane_novele_energetickeho_zakona_jsou_zranitelni_zakaznici_definovani_prilis_uzce_mini_ombudsman/">připomínkách k&nbsp;novele energetického zákona</a> upozornil, že&nbsp;navrhovaná <strong>definice zranitelného zákazníka</strong> zahrnuje <strong>pouze část lidí ohrožených energetickou chudobou.</strong></p>

<p>Podobně se z&nbsp;podnětů stěžovatelů ombudsman dozvěděl také o tom, jak vyřizování záležitostí občanů na různých typech úřadů komplikuje kromě jiného i <strong>nedostatečný počet zaměstnanců a jejich přetížení</strong>. Jedná se nejen o úřady práce nebo <a href="https://www.ochrance.cz/aktualne/organy_socialne-pravni_ochrany_deti_jsou_podle_ombudsmana_na_hrane_svych_moznosti-_pokud_stat_nezacne_jednat_muze_podle_nej_system_ochrany_deti_zkolabovat/">orgány sociálně právní ochrany dětí</a>, ale například také o mnohé stavební úřady. O svých zjištěních začal jednat s&nbsp;příslušnými ministerstvy.&nbsp;</p>

<p>Nejčastěji se na ombudsmana lidé obraceli v&nbsp;oblastech <strong>sociálního zabezpečení</strong> (1449 stížností); <strong>armády, police a vězeňství</strong> (521 stížností); <strong>stavebního řádu a regionálního rozvoje</strong> (503 stížností) a <strong>ochrany práv dětí, mládeže a rodiny</strong> (444 stížností). Nejvíce podnětů (10&nbsp;415) ale ombudsman v&nbsp;roce 2022 dostal v&nbsp;souvislosti se zmiňovanou očkovací vyhláškou.</p>

<p><img alt="graf_do_tz_vyrocka.png" src="https://www.ochrance.cz/aktualne/pomoc_prichozim_zasazenym_valkou_na_ukrajine_ochrana_prav_deti_i_srozumitelnost_urednich_textu_ombudsman_se_ve_vyrocni_zprave_ohlizi_za_lonskym_rokem/graf_do_tz_vyrocka.png" /></p>

<h4><strong>Očkovací vyhláška</strong></h4>

<p>V&nbsp;lednu vstoupil ombudsman jako <a href="https://www.ochrance.cz/aktualne/ombudsman_vstoupil_u_ustavniho_soudu_do_rizeni_o_zruseni_casti_ockovaci_vyhlasky/">vedlejší účastník</a> do řízení u Ústavního soudu o zrušení části očko&shy;vací vyhlášky. V souvislosti s možným povinným očkováním proti onemocnění covid-19 už dříve <a href="https://www.ochrance.cz/aktualne/ombudsman_se_kvuli_ockovaci_vyhlasce_obratil_na_ministra_zdravotnictvi/">upozornil</a> mini&shy;stra zdravotnictví například na situaci těhotných zaměstnankyň, lidí s kontraindikací nebo těch, kteří prodělali covid-19 v nedávné době a běží jim ochranná lhůta po prodělaném onemocnění.</p>

<p>Dříve než Ústavní soud stihl vyhlášku posoudit, Ministerstvo zdravotnictví ji novou vyhláškou zrušilo. Ta již povinnost očkování proti onemocnění covid-19 neobsahovala.</p>

<p><strong>Dopady války na Ukrajině </strong></p>

<p>Od prvních dní války pomáhali právníci i další zaměstnanci Kanceláře ombudsmana s&nbsp;<strong>registrací lidí přicházejících z&nbsp;Ukrajiny</strong>, vydávali informační materiály nebo pořádali školení o <strong>pravidlech dočasné ochrany</strong>. Veřejný ochránce práv upozorňoval na <a href="https://www.ochrance.cz/aktualne/valka_na_ukrajine_se_u_nas_nesmi_stat_duvodem_pro_porusovani_lidskych_prav_varuje_ombudsman/">riziko vykořisťování</a> a připomínkoval všechny dosavadní předpisy známé pod souhrnným označením Lex Ukrajina.&nbsp;</p>

<p>Válka podle ombudsmana odhalila bolavá místa naší společnosti: <em>&bdquo;Mnozí lidé mají problém sehnat a zaplatit důstojné bydlení. Rodiče samoživitelé se těžce snaží sladit péči o děti s prací. Zvlášť ve větších městech chybí místa v mateřských školách. Stále upřednostňujeme sociální služby ústavního typu. Příchod ukrajinských žen a dětí tyto a další palčivé problémy pouze zviditelnil,&ldquo;</em> míní ombudsman Stanislav Křeček. Změny v těchto oblastech podle něj pomohou nejen lidem, kteří do naší země utekli před válkou.</p>

<h4><strong>Ombudsman a ochrana práv dětí</strong></h4>

<p>V&nbsp;červnu 2022 se v&nbsp;sídle ombudsmana konala historicky první <a href="https://www.ochrance.cz/aktualne/deti_na_ombudsmanske_konferenci_zjistovaly_jak_jim_muze_pomahat_verejny_ochrance_prav-_politici_a_odbornici_mezitim_diskutovali_o_detskem_ombudsmanovi/">konference pro děti</a>. Účast na ní vyhrály školní kolektivy v kreativní soutěži na téma &bdquo;Jak ombudsman pomáhá dětem&ldquo;, do které se <strong>přihlásily čtyři stovky žáků</strong> ze třiatřiceti základních škol a víceletých gymnázií. Během interaktivního workshopu děti na konferenci diskutovaly o tom, co by podle nich měl dělat dětský ombudsman, kde hledají <strong>pomoc při řešení různých problémů</strong> nebo jak by se mohly zapojit do rozhodování o dění kolem sebe.</p>

<p>Česká republika je jednou z posledních evropských zemí, kterým <strong>chybí instituce specializovaná na ochranu práv dětí</strong> garantovaných Úmluvou o právech dítěte. Práva dětí sice prolínají různými agendami veřejného ochránce práv od oblasti rodiny, zdravotnictví či sociálního zabezpečení a školství, přes prevenci špatného zacházení s dětmi v zařízeních, až po monitorování práv lidí s postižením. Činnost veřejného ochránce práv ale může takzvaného dětského ombudsmana nahradit jen do určité míry. Na to veřejný ochránce práv v roce 2022 vytrvale upozorňoval veřejnost i politiky.</p>

<p>Zástupce ombudsmana Vít Alexander Schorm se po svém nástupu do úřadu zapojil do <strong>pracovní skupiny svolané ministrem pro legislativu</strong>. V ní spolu s dalšími odborníky spolupracuje na <a href="https://www.ochrance.cz/aktualne/ustavne_pravni_vybor_poslanecke_snemovny_na_setkani_s_ombudsmanem_a_jeho_zastupcem_v_brne_diskutoval_o_planech_na_zrizeni_detskeho_ombudsmana_nebo_o_zapojovani_spolku_do_rizeni_o_povolovani_staveb/">novele zákona o veřejném ochránci práv</a>, podle které by měl nezávislý ochránce práv dětí působit v&nbsp;rámci stávající ombudsmanské instituce. <em>&bdquo;Děti jsou důležitou sociální skupinou. Jejich možnosti participovat na rozhodování o otázkách, které se jich týkají, jsou ale velmi omezené. Zřízením dětského ombudsmana, ke kterému by se děti mohly obracet se svými stížnostmi a starostmi, bychom jako společnost projevili zájem o práva dětí a jejich názory,&ldquo;</em> zdůraznil zástupce ombudsmana.</p>

<h4><strong>Srozumitelnost úředních textů</strong></h4>

<p>Ze stížností ombudsman zjišťuje, že <strong>lidé často nerozumějí tomu, co jim úřady píší</strong>. Proto se rozhodl prosazovat srozumitelné psaní úředních textů. V říjnu 2022 uspořádal kulatý stůl pro úředníky, soudce i další odborníky nazvaný <a href="https://www.ochrance.cz/aktualne/urednici_i_soudci_se_na_kulatem_stole_u_ombudsmana_shodli_ze_uredni_pisemnosti_maji_byt_srozumitelne_pro_ctenare/">Srozumi&shy;telnost ve veřejné správě</a>. Podle účastníků tohoto setkání vyžaduje srozumitelné psaní <strong>celkovou změnu přístupu na úřadech</strong>, kterou musí podpořit nejvyšší vedení. Pomoci v&nbsp;tom úředníkům může příručka <a href="https://www.ochrance.cz/srozumitelne/">&bdquo;Jak psát srozumitelné úřední texty&ldquo;</a> vydaná v&nbsp;druhé polovině roku.</p>

<p><strong>Poslanecké sněmovně dal ombudsman šest legislativních doporučení</strong><strong>&nbsp;&nbsp; </strong></p>

<p>Veřejný ochránce práv doporučil ve výroční zprávě Poslanecké <strong>sněmovně zvýšení příspěvku na péči a jeho pravidelnou valorizaci</strong>. Lidé s&nbsp;postižením, kteří potřebují pomoc druhých, si z&nbsp;příspěvku nemohou dovolit potřebnou pomoc zaplatit: <em>&bdquo;V roce 2007, kdy nabyl účinnosti zákon o soci&shy;álních službách, se z příspěvku pro dospělé ve stupni I dalo zaplatit například necelých 24 ho&shy;din osobní asistence za měsíc. Nyní příspěvek nevystačí ani na 6 hodin asistence měsíčně,&ldquo;</em> uvedl ombudsman v&nbsp;doporučení.</p>

<p>Sněmovně doporučil také předložení <strong>nového návrhu zákona o ústavní výchově dětí</strong>, <strong>snížení soudního poplatku za odvolání v&nbsp;diskriminačních sporech</strong> a <strong>rozšíření milostivého léta i na pojistné na veřejné zdravotní pojištění</strong>. Vhodné by podle ombudsmana byly i změny předpisů, díky kterým <strong>by justiční pohledávky mohli vymáhat celní úřady</strong>, a správa sociálního zabezpečení by mohla <strong>zastavit vyplácení sirotčího důchodu při jeho zjevném zneužívání.</strong></p>

<h4><strong>Rok 2023 a (staro)nové výzvy</strong></h4>

<p>Také v&nbsp;letošním roce se bude veřejný ochránce práv kromě&nbsp;pomoci jednotlivým stěžovatelům, <strong>věnovat i systémovým tématům a problémům</strong>. Velkou výzvou je například zajištění <a href="https://www.ochrance.cz/aktualne/2023-01-06-na_noci_dustojnosti_jsme_si_pripomneli_nejen_dorotu_sandorovou_ale_i_situaci_dalsich_lidi_s_postizenim/">důstojného života pro lidi s&nbsp;postižením</a>. V&nbsp;Česku stále chybí dostatek sociálních služeb komunitního charakteru, díky kterým by mohli lidé s postižením <strong>vést nezávislý život</strong> tak, jak to předpokládá Úmluva OSN o právech osob se zdravotním postižením. Právě veřejný ochránce dohlíží na to, jak Česká republika naplňuje své závazky vyplývající z této Úmluvy. <em>&bdquo;Naši stěžovatelé se stejně jako úřady a další instituce mohou spolehnout, že i nadále budeme individuální případy i systémová témata řešit nezávisle a s respektem k&nbsp;rozdílným náhledům na věc,&ldquo; </em>uzavřel ombudsman Stanislav Křeček.</p>

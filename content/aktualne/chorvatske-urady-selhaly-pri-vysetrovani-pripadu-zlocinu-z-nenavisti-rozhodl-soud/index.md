---
title: "Chorvatské úřady selhaly při vyšetřování případu zločinu z nenávisti, rozhodl soud"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2017/chorvatske-urady-selhaly-pri-vysetrovani-pripadu-zlocinu-z-nenavisti-rozhodl-soud/"
date: 2017-08-25
perex: "<p>Podle Evropského soudu pro lidská práva může být obětí zločinu z nenávisti i člověk na základě spřízněnosti s druhou osobou.</p>"
---

<!-- imported from the old website -->

<p class="MsoNormal" style="text-align:justify">Evropský
soud pro lidská práva se v březnu letošního roku zabýval případem <i>Škorjanec vs. Chorvatsko</i>. Chorvatská občanka Maja Škorjanec se obrátila
na soud kvůli rasistickému útoku, ke kterému došlo v červnu 2013. Paní
Škorjanec se spolu se svým partnerem procházela po tržnici v Záhřebu. Dva
muži začali na jejího partnera, který je romského původu, křičet protiromské rasistické
urážky. Později ho napadli i fyzicky a způsobili mu zranění. Paní Škorjanec se
snažila partnerovi pomoci, ale muži ji srazili k zemi a začali ji kopat do
hlavy. Ženu také verbálně napadali a vulgárně uráželi za to, že má vztah
s Romem. Oba útočnici byli posléze za napadení muže trestně stíháni a
odsouzeni za rasisticky motivovaný trestný čin z nenávisti. Paní Škorjanec
ovšem spolu se svým partnerem podala stížnost, ve které uvedla, že obětí
zločinu z nenávisti byla i ona. Chorvatské policejní úřady ovšem její
stížnost zamítly s vysvětlením, že útočníci nenapadli ženu
z nenávisti vůči Romům, protože ona sama romského původu není. Paní Škorjanec
se tak v roce 2014 obrátila na Evropský soud pro lidská práva ve
Štrasburku. Ve stížnosti soudu uvedla, že chorvatské zákony nedostatečně chrání
proti diskriminačním násilným trestným činům ty jednotlivce, kteří se stali
obětmi v důsledku příslušnosti k jiné osobě.</p>

<p class="MsoNormal" style="text-align:justify">Evropský
soud pro lidská práva v březnu jednomyslně rozhodl, že v případu
došlo k porušení článku 3 (zákaz nelidského nebo ponižujícího zacházení)
spolu s článkem 14 (zákaz diskriminace) Evropské úmluvy o ochraně lidských
práv.</p>

<p class="MsoNormal" style="text-align:justify">Soud
ve svém rozsudku uvedl, že obětí zločinu z nenávisti může být osoba nejen
na základě vlastní příslušnosti například k rasové skupině, etnické
skupině apod., ale také na základě skutečné či domnělé příslušnosti
k osobě, která k takové skupině skutečně či domněle patří. Příslušné
státní orgány mají povinnost posoudit takové typy napadení jako zločin
z nenávisti a řádně je prošetřit. V tomto případě však chorvatské
státní orgány selhaly, když násilí vůči stěžovatelce jako podezření ze zločinu
z nenávisti nevyšetřovaly.</p>

<p class="MsoNormal" style="text-align:justify">Podrobněji
k případu zde: <a href="http://hudoc.echr.coe.int/fre?i=002-11429" style="font-family: Calibri, sans-serif; font-size: 11pt; text-align: left;"><a href="http://hudoc.echr.coe.int/fre?i=002-11429" target="_blank">hudoc.echr.coe.int/fre</a></a></p>

---
title: "Litevské úřady odmítly vyšetřovat nenávistné homofobní komentáře, podle ESLP to bylo diskriminační"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2020/litevske-urady-odmitly-vysetrovat-nenavistne-homofobni-komentare-podle-eslp-to-bylo-disk/"
date: 2020-03-27
perex: "<p>Podle Evropského soudu pro lidská práva (ESLP) vycházelo jednání příslušných orgánů z diskriminačního postoje vůči homosexuálům.</p>"
---

<!-- imported from the old website -->

<p>Evropský soud pro lidská práva se v lednu 2020 zabýval případem Beizaras a Levickas v. Litva. </p> <p>Litevští občané pan Beizaras a pan Levickas spolu žijí v partnerském vztahu. V roce 2014 pan Beizaras uveřejnil na Facebooku fotografii, na které se oba partneři líbají. U fotografie se následně objevily stovky homofobních a nenávistných komentářů. Některé komentáře se vztahovaly k homosexuálům obecně, většina z nich se však týkala přímo obou mužů. Lidé v komentářích oba muže odsuzovali, vulgárně uráželi a vyhrožovali jim například kastrací či upálením. </p> <p>Podle pana Beizarase a pana Levickase byly tyto komentáře nejen ponižující a urážlivé, ale vzbuzovaly rovněž obavy o vlastní bezpečí, protože nabádaly k fyzickému násilí. Muži se proto obrátili na organizaci LGL Association, která v Litvě bojuje za práva LGBT+ lidí. Ve spolupráci s ní poté kontaktovali místní úřad nejvyššího státního zástupce (dále v textu „úřad“), jelikož se domnívali, že došlo k trestnému činu podněcování k nenávisti a násilí vůči homosexuálům. Podle úřadu však byly online komentáře pouhým vyjádřením názoru, a nikoliv podněcováním k nenávisti či násilí. Přestože byly komentáře neetické, nebyly kriminální povahy a podle úřadu proto nebyl důvod k zahájení vyšetřování. </p> <p>Muži se následně obrátili na soud. Ten se s rozhodnutím úřadu ztotožnil a uvedl, že k vyšetřování nebyl důvod. V roce 2015 dospěl ke stejnému závěru i odvolací soud. Podle odvolacího soudu měli muži předpokládat, že dotyčná fotografie může u části společnosti vyvolat určité reakce, a to obzvláště tehdy, kdy většina litevské společnosti vyznává tradiční rodinné hodnoty. Odvolací soud uvedl, že svoboda zveřejnit takovou fotografii je neoddělitelná od povinnosti respektovat názory a postoje ostatních. Podle odvolacího soudu mohli muži fotografii sdílet pouze se stejně smýšlejícími lidmi, například jen s přáteli či známými. Fotografie však byla na Facebooku veřejná, a tudíž viditelná pro kohokoliv. To je podle odvolacího soudu možné vnímat jako úmyslné jednání s cílem provokovat a šokovat jedince s odlišným názorem a povzbuzovat je svým excentrickým chováním k negativním komentářům.</p> <p>V roce 2015 se pan Beizaras a pan Levickas obrátili k Evropskému soudu pro lidská práva (dále v textu „ESLP“). Podle mužů došlo k porušení článku 14 (zákaz diskriminace) ve spojení s článkem 8 (právo na respektování soukromého a rodinného života), a rovněž článku 13 (právo na účinný právní prostředek nápravy) Evropské úmluvy o ochraně lidských práv.</p> <p>ESLP rozhodl, že došlo k porušení všech tří výše uvedených článků. V rozsudku mimo jiné uvedl, že jednání úřadu a soudů vycházelo z diskriminačního postoje vůči homosexualitě. Svou nelibost vůči homosexualitě daly dotyčné orgány najevo odmítnutím zahájit řádné vyšetřování. Tento postoj byl také patrný, když soudy zdůrazňovaly údajnou excentricitu a provokativnost chování obou mužů a rozpor s tradičními hodnotami společnosti. Podle ESLP orgány rovněž bagatelizovaly nebezpečí online komentářů a přinejmenším je tolerovaly. </p> <p>Rozsudek ESLP k dispozici zde:</p> <p><a href="https://hudoc.echr.coe.int/eng#{%22itemid%22:[%22001-200344%22]}" target="_blank">https://hudoc.echr.coe.int/eng#{%22itemid%22:[%22001-200344%22]}</a></p>

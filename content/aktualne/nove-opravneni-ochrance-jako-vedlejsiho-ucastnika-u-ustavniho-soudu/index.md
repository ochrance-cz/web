---
title: "Nové oprávnění ochránce jako vedlejšího účastníka u Ústavního soudu"
vystupy:
  - tz
oldUrl: "/aktualne/tiskove-zpravy-2013/nove-opravneni-ochrance-jako-vedlejsiho-ucastnika-u-ustavniho-soudu/"
date: 2013-01-22
perex: "<p>Od 1. ledna může být ochránce vedlejším účastníkem v řízeních před Ústavním soudem o zrušení zákonů. Bude tak moci šířeji uplatňovat poznatky ze své činnosti a šetření. </p>"
---

<!-- imported from the old website -->

<p>Novelou zákona o Ústavním soudu došlo k rozšíření práva veřejného ochránce práv vystupovat před Ústavním soudem. Od 1. ledna 2013 může vstupovat do řízení před Ústavním soudem jako vedlejší účastník i v řízeních o zrušení zákonů. Až dosud mohl být vedlejším účastníkem pouze v řízeních o zrušení podzákonných předpisů (obecní vyhlášky, vyhlášky ministerstev). </p><p>Jestliže bude u Ústavního soudu podán návrh na zrušení zákona, zašle soudce zpravodaj veřejnému ochránci práv návrh na zahájení řízení s výzvou, aby ve stanovené lhůtě sdělil, zda do řízení vstupuje v postavení vedlejšího účastníka. Pokud tak ochránce učiní, má právo vyjádřit se k návrhu a v plné šíři využít poznatky ze své činnosti a šetření. Ústavní soud pak může při svém rozhodování využít konkrétní zkušenosti ochránce z praxe, zejména pokud jde o dopady napadaného právního předpisu na občany. Z toho také vychází předpoklad, že ochránce bude vstupovat do řízení před Ústavním soudem zejména tehdy, pokud se předmět řízení bude týkat ochrany osob před jednáním úřadů.</p>Uvedená změna nemá žádný vliv na další stávající oprávnění ochránce vůči Ústavnímu soudu. Ochránce je tedy i nadále oprávněn podávat vlastní návrhy na zrušení podzákonných právních předpisů (zejména obecně závazných vyhlášek obcí, vyhlášek ministerstev apod.). Může také vystupovat jako „amicus curie“ v případech, kdy Ústavní soud rozhoduje ve věci, kterou se ochránce v rámci své působnosti zabýval. Na základě žádosti Ústavního soudu ochránce poskytne své stanovisko, které může soudu pomoci seznámit se s širším kontextem projednávané věci. Ochránce rovněž může přijmout opatrovnictví v některých řízeních o ústavní stížnosti. Jedná se zejména o případy, v nichž pak v roli opatrovníka hájí zájmy dětí.

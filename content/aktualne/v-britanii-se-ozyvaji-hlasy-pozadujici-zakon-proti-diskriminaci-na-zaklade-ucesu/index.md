---
title: "V Británii se ozývají hlasy požadující zákon proti diskriminaci na základě účesu"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2019/v-britanii-se-ozyvaji-hlasy-pozadujici-zakon-proti-diskriminaci-na-zaklade-ucesu/"
date: 2019-08-23
perex: "<p>Internetová petice a některá britská média upozorňují na provázanost této diskriminace s rasismem.</p>"
---

<!-- imported from the old website -->

<p>Ve Velké Británii byla v dubnu letošního roku iniciována internetová petice, která vyzývá britskou vládu k přijetí zákona zakazujícího diskriminaci na základě účesu. Petice upozorňuje na častou zkušenost černošských lidí, kteří jsou především ve školách či zaměstnání nuceni přizpůsobovat vzhled svých vlasů standardům, které jsou bělošskou většinovou společností považovány za normu. Typické černošské účesy jako dredy, afro, copánky apod. bývají v některých školách a firmách považovány za nepřijatelné. </p> <p>Petice připomíná případ dívky z Kentu, které škola zakázala nosit tradiční copánky s tím, že by měla mít „normální dívčí účes“, nebo případ londýnského chlapce, kterému hrozilo vyloučení ze školy, pokud si neostříhá dredy. Stejná praxe funguje podle petice i u některých zaměstnavatelů, jelikož firmy podobné účesy považují za nepřijatelnou součást firemního dress code. Po svých zaměstnankyních a zaměstnancích proto požadují, aby si vlasy ostříhali nebo podstupovali drahé a mnohdy riskantní úpravy vlasů. Petice zmiňuje případ ženy z Londýna, které bylo při pracovním pohovoru řečeno, že její afro účes nepůsobí dostatečně reprezentativně a měla by si tedy nechat vlasy chemicky narovnat, jinak nebude zaměstnána.</p> <p>Tématu se na základě těchto a podobných případů věnují ve svých komentářích také některá britská média (např. Metro, The Guardian nebo britská verze deníku The Huffington Post). Ta si všímají toho, že diskriminace na základě účesu je úzce provázána s rasismem. Podle nich jsou ve společnosti hluboce zakořeněny stereotypní představy o tom, jaký účes je vhodný do školního prostředí nebo jak má vypadat profesionální vzhled. Černošské přirozeně narostlé vlasy či tradiční účesy se však této představě vymykají, a proto jsou považovány za neprofesionální, neupravené či dokonce nehygienické. Podle některých by tak firemní a školní pravidla upravující vzhled měla zohledňovat kulturní rozmanitost, protože penalizace lidí kvůli přirozené podobě jejich vlasů či účesu odkazujícího ke kulturní tradici je ponižující a diskriminační.</p> <p>Výše uvedená internetová petice, stejně jako komentáře v britských médiích proto volají po přijetí zákona, který by diskriminaci na základě účesu zakazoval. Inspiraci vidí v nedávno přijatých zákonech v USA. V únoru 2019 totiž přijalo město New York zákon zakazující firmám a školám uplatňovat pravidla, jež omezují právo lidí udržovat přirozeně narostlé vlasy nebo účesy, které souvisí s jejich rasovou, etnickou nebo kulturní identitou. Podobný zákon přijala v květnu tohoto roku i Kalifornie, jako vůbec první stát v Americe.</p> <p> </p> <p>Více informací zde:</p> <p><a href="https://www.theguardian.com/commentisfree/2019/jul/08/hair-discrimination-racism-california-ban" target="_blank">https://www.theguardian.com/commentisfree/2019/jul/08/hair-discrimination-racism-california-ban</a></p> <p><a href="https://www.huffingtonpost.co.uk/entry/young-black-brits-on-growing-up-with-hair-discrimination-it-stays-with-you_uk_5c6eb593e4b0f40774ccc6ef" target="_blank">https://www.huffingtonpost.co.uk/entry/young-black-brits-on-growing-up-with-hair-discrimination-it-stays-with-you_uk_5c6eb593e4b0f40774ccc6ef</a></p> <p><a href="https://metro.co.uk/2019/02/20/the-uk-must-follow-new-yorks-lead-in-fighting-racism-by-banning-hairstyle-discrimination-8680617/" target="_blank">https://metro.co.uk/2019/02/20/the-uk-must-follow-new-yorks-lead-in-fighting-racism-by-banning-hairstyle-discrimination-8680617/</a></p> <p>Internetová petice zde:</p> <a href="https://www.change.org/p/uk-government-ban-hair-discrimination-in-the-uk" target="_blank">https://www.change.org/p/uk-government-ban-hair-discrimination-in-the-uk</a>

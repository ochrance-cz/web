---
title: "Den rovného odměňování"
oldUrl: "src/www.ochrance.cz/aktualne/tiskove-zpravy-2015/den-rovneho-odmenovani"
date: 2015-04-17
perex: "<p>Veřejná ochránkyně práv nesouhlasí s rozdílným odměňováním mužů a žen za stejnou práci. Podporuje proto aktivitu neziskových organizací, které se osvětovými akcemi připojily k celosvětovému Dni rovnosti platů (Equal Pay Day). Ten byl v České republice stanoven na pátek 17. 4. 2015 – symbolicky jde o den, kdy podle propočtů dosáhnou ženy v České republice stejného platu nebo mzdy mužů za předchozí kalendářní rok.</p>"
---

<!-- imported from the old website -->

<p>Přestože rovnost v odměňování a zásada stejné odměny mužů a žen za stejnou práci vycházejí přímo z primárního práva Evropské unie, praxe je jiná. Česká republika dokonce patří k zemím s největšími rozdíly. Mezi odměnami mužů a žen je u nás rozdíl 22 % a ačkoli máme právní předpisy, které by rovnost odměňování měly zaručovat (antidiskriminační zákon a pracovněprávní předpisy), ve skutečnosti se nerovnost nedaří snižovat. </p><p>Důvody jsou podle veřejné ochránkyně práv Anny Šabatové různé a pramení částečně ze stereotypů, ale také z reálných překážek, s nimiž se ženy v průběhu svého profesního života setkávají: <i>„Ženy častěji než muži musí slaďovat rodinný a profesní život, v důsledku toho pracují častěji na zkrácené úvazky a obtížněji se dostávají do vyšších manažerských nebo vedoucích pozic. Budování kariéry nebo uplatnění ve vědě mají tedy ztíženo,“</i> konstatuje veřejná ochránkyně práv Anna Šabatová.</p><p>Ochránkyně považuje nerovné odměňování za závažný společenský jev s dlouhodobými dopady na nerovné postavení žen v české společnosti. Kancelář veřejného ochránce práv proto přijala také partnerství v projektu neziskové organizace GIC Nora, jehož cílem je zvýšit povědomí veřejnosti v České republice o problematice nerovného odměňování žen a mužů. Projekt financovaný z Norských fondů startuje 1. 5. 2015 a v osvětové kampani se budou angažovat významné české osobnosti ze světa uměleckého, akademického, sportovního i veřejnoprávního. V jeho závěrečné fázi se uskuteční mezinárodní konference pod záštitou veřejné ochránkyně práv, na které vystoupí nejen odborníci na tuto problematiku z Norska a dalších evropských zemí, ale i někteří představitelé z řad soudců vrcholných justičních institucí. </p><p>Kromě osvěty však podle ochránkyně vede cesta ke zlepšení situace především přes větší transparentnost v pravidlech odměňování a také efektivnější kontrolu ze strany kontrolních orgánů (oblastní inspektoráty práce).</p>

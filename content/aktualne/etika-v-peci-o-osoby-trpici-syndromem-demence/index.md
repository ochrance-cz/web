---
title: "Etika v péči o osoby trpící syndromem demence"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2016/etika-v-peci-o-osoby-trpici-syndromem-demence/"
date: 2016-07-25
perex: "<p></p>"
---

<!-- imported from the old website -->

<p>V uplynulých dnech proběhl pod záštitou Centra pro biomedicínu, etiku a právo Katolické univerzity v Lovani intenzivní třídenní workshop na téma:  „Etika v péči o osoby trpící demencí“, kterého se zúčastnila také právnička Oddělení dohledu nad omezováním osobní svobody. </p> <p>Ve světle požadavku na naplnění důstojnosti poskytované péče byla v rámci jednotlivých pracovních bloků představena a následně diskutována nejrůznější témata. Prostor byl věnován nejen teoretickým základům etiky, jakožto filozofické disciplíně zkoumající principy a hodnoty usměrňující jednání a chování člověka, ale především také praktickým otázkám.  V rámci semináře tak bylo např. otevřeno téma používání opatření omezující pohyb klienta, zejména pak opatření fyzických. Přednášející Chris Gastmans upozornil na skutečnost, že mezi hojností užívání omezovacích prostředků a odbornými kompetencemi personálu existuje přímá souvislost. Z toho důvodu je třeba, aby byl personál dostatečně odborně erudovaný v oblasti používání omezovacích prostředků a současně zařízení vytvářela také prostor pro diskusi o podmínkách a důsledcích užití těchto prostředků péče. </p> <p>Nástroje, které lze při rozhodování při zajišťování péče o člověka trpícího syndromem demence využít, tak aby péče odpovídala jeho individuálním potřebám, přáním, schopnostem a současně byla v souladu s představami pečujícího personálu, rodiny a dalších, představil Linus Valnaere. Vždy je třeba jednoznačně pojmenovat fakta, emoce, hodnoty všech zúčastněných (klienta, pečujícího personálu, rodiny) a jejich analýzou dojít k vyváženému nastavení péče. V rámci hraní rolí pak měli účastníci semináře možnost ověřit si, jak obtížné může pro klienta být prosazování vlastních přání.</p> <p>Nastolena byla rovněž otázka eutanázie a toho zda je ukončení života na přání pacienta etické či nikoliv a jaké rizika s sebou přináší.</p> <p>Opomenuta nezůstala ani problematika sexuálního chování seniorů trpící syndromem demence, kdy u těchto lidí dochází ke ztrátě citu pro kontrolu svého vlastního chování a jednání, přesto by neměli být v této oblasti pečujícími limitováni. Naopak personál by měl být proškolen a měl by se sexualitou klientů pracovat a to zejména proto, že potlačená potřeba může vést k dalším negativním projevům v chování klienta.</p><p> Závěrečná část semináře byla věnována problematice využívání robotů při poskytování péče klientům na ní závislým.</p><p><img src="https://www.ochrance.cz/uploads/RTEmagicC_lovan.jpg.jpg" width="632" height="474" alt="" /></p>

---
title: Finanční úřad vymáhal po prodeji bytu daň neoprávněně i za další roky od
  původního vlastníka – ombudsman pomohl zrušit exekuci
date: 2021-08-25T05:58:28.305Z
vystupy:
  - tz
perex: Prodejem nemovitosti povinnosti původního vlastníka nekončí. Pokud změnu
  neoznámí finančnímu úřadu, může se stát, že mu úřad bude i nadále vyměřovat
  daň z nemovitých věcí. Údaje na finančním úřadě totiž nejsou vždy automaticky
  aktualizované u jednotlivých poplatníků podle katastru nemovitostí. Na základě
  případu stěžovatele upozorňujeme ty, kteří své nemovitosti v minulých letech
  prodali, a finančnímu úřadu to neoznámili, aby si ověřili, že o změně
  vlastníka příslušný FÚ ví.
---
<p>Na začátku bylo zdánlivě malé opomenutí. Stěžovatel po prodeji bytu neoznámil finančnímu úřadu, že již v&nbsp;jeho územním obvodu nevlastní žádné nemovitosti. Spoléhal, že stačí, když se k&nbsp;dani přihlásí nový vlastník. Úřad přitom několik let vyměřoval daň oběma.</p>

<p><em>&bdquo;Můj klient se od finančního úřadu dozvěděl o údajném nedoplatku až po šesti letech. Po celou dobu přitom daň řádně platil nový vlastník bytu, s vyměřenou daní jsme proto logicky nesouhlasili. Přesto finanční úřad nechal domnělou daň i s úroky strhnout exekucí klientovi z&nbsp;účtu,&ldquo;</em> vykresluje okolnosti případu advokátka stěžovatele Eva Kantoříková.</p>

<p>S&nbsp;klientem se proti exekuci bránili správní žalobou a rozhodli se oslovit i ombudsmana. Ten ve svém šetření došel k&nbsp;závěru, že správce daně postupoval správně, když stěžovateli v letech 2014 až 2016 vyměřil daň podle té poslední známé, protože u něj neměl v&nbsp;systému informaci o tom, že již poplatníkem není. Podle zprávy z&nbsp;šetření ale bylo v rozporu se zásadou rychlosti, když finanční úřad podnikl první kroky k vybrání nedoplatku až s&nbsp;šestiletým odstupem v roce 2019. <em>&bdquo;Kvůli liknavému postupu správce daně stěžovateli po celou dobu vznikal úrok z prodlení. Pokud by navíc správce daně začal řešit úhradu nedoplatku dříve, eliminovalo by se riziko, že marně uplyne lhůta pro stanovení daně, ve které bylo možné v souladu se základním cílem správy daní závadný stav napravit,&ldquo;</em> uvádí zpráva o šetření.</p>

<p>A chybu podle ombudsmana udělal finanční úřad také při nařízení daňové exekuce. V&nbsp;té chvíli už totiž měl informace o tom, že stěžovatel poplatníkem daně vůbec není, protože byt nevlastní. <em>&bdquo;Rovněž správce daně věděl, že daň již vybral od skutečného poplatníka a chystá se ji vybrat podruhé. Setrvávám na svém závěru, že vymáhání daně na stěžovateli bylo zjevně nespravedlivé a nezákonné,&ldquo; </em>shrnul ombudsman Stanislav Křeček v závěrečném stanovisku.</p>

<p>Finanční úřad následně argumenty ombudsmana přijal a exekuční příkaz zrušil. <em>&bdquo;Chtěli jsme, aby náš případ mohl být varováním pro ostatní, kteří by se do podobné situace mohli dostat v budoucnu. Jsme rádi, že se díky ombudsmanovi podařilo dosáhnout zrušení exekučního příkazu a vrácení neoprávněně stržených peněz,&ldquo;</em> dodává advokátka Eva Kantoříková.&nbsp;</p>

<p>Správce daně navíc vyplatil stěžovateli také úrok z nesprávně stanovené daně a rozhodl se i prověřit plynulost postupu příslušného územního pracoviště při vymáhání nedoplatků na dani z&nbsp;nemovitých věcí.<br />
&nbsp;</p>

<p>Přílohy:</p>

<p><a href="https://eso.ochrance.cz/Nalezene/Edit/8162">Zpráva o šetření</a></p>

<p><a href="https://eso.ochrance.cz/Nalezene/Edit/8946">Závěrečné stanovisko</a></p>

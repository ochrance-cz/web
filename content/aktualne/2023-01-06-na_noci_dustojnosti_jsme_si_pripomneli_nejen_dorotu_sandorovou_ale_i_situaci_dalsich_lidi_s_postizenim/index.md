---
title: Na Noci důstojnosti jsme si připomněli nejen Dorotu Šandorovou, ale i
  situaci dalších lidí s postižením
date: 2023-01-06T16:51:02.439Z
vystupy:
  - tz
perex: >
  <p>Dorota Šandorová zažívala řadu let týrání ze strany pečovatelů. Jeden z
  nich ji před dvěma lety právě v noci z 6. na 7. ledna zabil &ndash; zalehl ji,
  brutálně zkroutil ruce za záda a plnou silou jí tlačil na hrudník, až upadla
  do bezvědomí a udusila se. Soud pachatele odsoudil za vraždu, následně ji
  překvalifikoval na usmrcení z nedbalosti.&nbsp;Tato událost až do loňského
  listopadu nepronikla na veřejnost a neobjevila se ani v odborných
  kazuistikách. Dnes jsme si i my v&nbsp;Kanceláři veřejného ochránce práv spolu
  s&nbsp;lidmi na dalších místech po celé České republice Dorotu Šandorovou
  připomněli.</p>
attachments:
  - title: Tisková zpráva ze dne 23. 11. 2022 - Špatné zacházení s lidmi s
      postižením má i systémové příčiny
    file: https://www.ochrance.cz/aktualne/spatne_zachazeni_s_lidmi_s_postizenim_v_zarizenich_socialnich_sluzeb_ma_i_systemove_priciny_varuje_ombudsman/
  - title: Tisková zpráva ze dne 2. 12. 2022 - Lidé s postižením chtějí být slyšet
    file: https://www.ochrance.cz/aktualne/lide_s_postizenim_chteji_byt_slyset_pomaha_jim_v_tom_i_ombudsman/
  - title: Leták - stížnost na sociální službu
    file: https://www.ochrance.cz/letaky/stiznost-na-socialni-sluzbu/stiznost-na-socialni-sluzbu.pdf
---
<p><em>&bdquo;Věřím, že se z&nbsp;tragického osudu Doroty Šandorové dokážeme poučit a instituce odpovědné za dostupné, kvalitní a bezpečné služby začnou činit kroky tak, aby lidé s&nbsp;postižením mohli žít v&nbsp;komunitě s&nbsp;odpovídající podporou. Pro Dorotu Šandorovou je již pozdě. Za zdmi ústavů ale žije spousta lidí s postižením, u nichž máme stále možnost jejich příběh změnit,</em>&ldquo; uvedl ombudsman Stanislav Křeček.</p>

<p>Ombudsman <a href="https://www.ochrance.cz/aktualne/spatne_zachazeni_s_lidmi_s_postizenim_v_zarizenich_socialnich_sluzeb_ma_i_systemove_priciny_varuje_ombudsman/">opakovaně upozorňuje</a>, že špatné zacházení s lidmi s postižením v zařízeních sociálních služeb má i systémové příčiny. Péče o lidi s&nbsp;postižením se&nbsp;Česku stále soustřeďuje především do velkých ústavů. Chybí u nás dostatek sociálních služeb komunitního charakteru, díky kterým by mohli lidé s&nbsp;postižením vést nezávislý život tak, jak to předpokládá <a href="https://www.ochrance.cz/umluva/clanek-19-nezavisly-zpusob-zivota-a-zapojeni-do-spolecnosti/">článek 19 Úmluvy OSN</a> o právech osob se zdravotním postižením. Právě veřejný ochránce práv u nás dohlíží na to, jak Česká republika naplňuje své závazky vyplývající z&nbsp;této Úmluvy.&nbsp;</p>

<p>V&nbsp;rámci prevence špatného zacházení s&nbsp;lidmi omezenými na svobodě a monitorování práv lidí s&nbsp;postižením pak veřejný ochránce práv navštěvuje zařízení, kde lidé s&nbsp;postižením žijí. V&nbsp;letech 2021 &ndash; 2022 pracovníci Kanceláře ombudsmana navštívili celkem 8 domovů pro osoby se zdravotním postižením. Podmínky, v&nbsp;jakých žijí lidé s&nbsp;postižením, sledovali i během dalších řádově pěti desítkách návštěv například v&nbsp;psychiatrických nemocnicích, školských zařízeních nebo domovech pro seniory a domovech se zvláštním režimem.</p>

<p>Součástí brněnské Noci důstojnosti byla i panelová diskuze nazvaná &bdquo;Důstojný život pro všechny&ldquo;. O tom, jaké změny jsou potřeba, aby každý člověk, bez ohledu na své postižení či nemoc, mohl žít důstojně, diskutovala kromě zástupce ombudsmana Víta Alexandera Schorma například i členka poradního orgánu ombudsmana pro práva lidí s&nbsp;postižením Hana Grygarová nebo Václav Hromada, který má osobní zkušenost s&nbsp;pobytem v&nbsp;psychiatrické nemocnici, a teď působí jako takzvaný peer konzultant a pomáhá dalším lidem v&nbsp;podobné situaci.</p>

<p><em>&bdquo;Pokud společnost nebo stát řeší něco, co se týká lidí s&nbsp;postižením, měli by do takových diskusí být zapojeni na prvním místě právě lidé s&nbsp;postižením,&ldquo;</em> upozornil v&nbsp;úvodu zástupce ombudsmana Vít Alexander Schorm a zmínil i další oblasti, ve kterých má stát vůči lidem s postižením dluh, jako je bariérovost dopravy, veřejných budov a služeb či nedostatečná podpora zaměstnávání.</p>

<p>Připomněl také, že již ombudsman Otakar Motejl v&nbsp;roce 2009 informoval Poslaneckou sněmovnu o tom, že v&nbsp;psychiatrických léčebnách dochází k&nbsp;dlouhodobému používání omezovacích prostředků u některých pacientů s&nbsp;mentálním postižením. Šlo o pacienty, kteří v&nbsp;léčebně nebyli ani tak<em> </em>kvůli léčbě jako proto, že na jejich chování neuměla reagovat žádná zařízení sociálních služeb. Již tehdy ombudsman vyzýval odpovědná ministerstva, aby se začala zabývat lidmi s&nbsp;chováním náročným na péči a zajistila, aby žili v&nbsp;důstojných podmínkách a nedocházelo k&nbsp;porušování jejich práv.</p>

<p>Bohužel aktuální poznatky z&nbsp;návštěv psychiatrických nemocnic ukazují, že i dnes jsou v&nbsp;nich dlouhodobě hospitalizováni lidé s&nbsp;chováním náročným na péči a jsou vůči nim používány omezovací prostředky. I důvod zůstává stejný &ndash; není pro ně dostupná vhodná sociální služba. Po čtrnácti letech od apelu prvního ombudsmana tedy nezbývá než se na ministerstva obrátit znovu.&nbsp;</p>

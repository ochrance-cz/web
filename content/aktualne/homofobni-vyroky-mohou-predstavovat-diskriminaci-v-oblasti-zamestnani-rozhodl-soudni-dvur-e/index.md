---
title: "Homofobní výroky mohou představovat diskriminaci v oblasti zaměstnání, rozhodl Soudní dvůr EU"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2020/homofobni-vyroky-mohou-predstavovat-diskriminaci-v-oblasti-zamestnani-rozhodl-soudni-dvur-e/"
date: 2020-06-30
perex: "<p>Podle Soudního dvora EU mohou být takové výroky v oblasti zaměstnání diskriminační, pokud pochází od osoby s vlivem na náborovou politiku.</p>"
---

<!-- imported from the old website -->

<p>Italská asociace <i>Associazione Avvocatura Per I Diritti LGBT</i> (dále v textu „asociace“) sdružující advokáty a advokátky hájící práva LGBTI lidí, podala žalobu na místního advokáta kvůli jeho výrokům v rozhlasovém vysílání. Dotyčný advokát v něm uvedl, že by ve své kanceláři nikdy nezaměstnal homosexuálního člověka a ani by s nikým takovým nechtěl spolupracovat. Asociace považovala toto prohlášení za diskriminační a podala proto na advokáta žalobu. Soud první instance rozhodl ve prospěch asociace, jeho rozhodnutí poté potvrdil i odvolací soud. Žalovaný advokát následně podal dovolání k nejvyššímu soudu. </p> <p>Nejvyšší soud se s dotazem k případu obrátil na Soudní dvůr EU, se kterým národní soudy členských států EU konzultují výklad unijního práva. Dotaz nejvyššího soudu se týkal upřesnění výkladu směrnice o rovném zacházení v zaměstnání a povolání*, konkrétně termínu „podmínky přístupu k zaměstnání nebo k povolání“. </p> <p>V dubnu letošního roku Soudní dvůr k případu konstatoval, že prohlášení italského advokáta spadá do působnosti uvedené směrnice, přestože v době pronesení těchto výroků neprobíhalo u dotyčného zaměstnavatele žádné výběrové řízení a žádné ani nebylo v plánu. Podle Soudního dvora spadají výroky naznačující existenci homofobní náborové politiky pod „podmínky přístupu k zaměstnání (…) nebo k povolání“, a to i tehdy, pokud pochází od osoby bez právní způsobilosti k náboru zaměstnanců a zaměstnankyň. Soudní dvůr zdůraznil, že vztah mezi takovým prohlášením a náborovou politikou nesmí být pouze hypotetický. To musí posoudit vnitrostátní soudy, které by měly vzít v úvahu všechny relevantní okolnosti, zejména postavení osoby, která výroky pronesla a její vliv na přijímání zaměstnanců a zaměstnankyň. Vnitrostátní soudy musí podle Soudního dvora zohlednit konkrétní obsah výroků, kontext, ve kterém byly proneseny, a skutečnost, zda se jednalo o veřejné či soukromé prohlášení.</p> <p>O případu bude dále rozhodovat nejvyšší soud v Itálii. Výše uvedené rozhodnutí Soudního dvora je však závazné pro soudy všech členských států EU, které se jím v podobných případech musí řídit.</p> <p> </p> <p>*Směrnice Rady 2000/78/ES stanovující obecný rámec pro rovné zacházení v zaměstnání a povolání</p> <p> </p> <p> </p> <p>Více informace například zde:</p> <p><a href="https://www.ilga-europe.org/resources/news/latest-news/ilga-europe-welcomes-judgement-court-justice-european-union-cjeu-saying" target="_blank">https://www.ilga-europe.org/resources/news/latest-news/ilga-europe-welcomes-judgement-court-justice-european-union-cjeu-saying</a></p> <p> </p> <p>Rozsudek Soudního dvora (v češtině):</p> <a href="https://curia.europa.eu/jcms/upload/docs/application/pdf/2020-04/cp200048cs.pdf" target="_blank">pdf/2020-04/cp200048cs.pdf</a>

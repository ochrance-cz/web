---
title: "Francie chce umožnit přístup k asistované reprodukci pro lesbické páry i ženy bez partnera"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/francie-chce-umoznit-pristup-k-asistovane-reprodukci-pro-lesbicke-pary-i-zeny-bez-partnera/"
date: 2019-11-26
perex: "<p>Podle francouzské vlády je dosavadní praxe diskriminační, protože metody asistované reprodukce jsou dostupné pouze heterosexuálním párům.</p>"
---

<!-- imported from the old website -->

<p>Dolní komora francouzského parlamentu schválila v říjnu letošního roku návrh zákona, který mimo jiné umožní lesbickým párům a ženám bez partnera přístup k metodám asistované reprodukce. Tyto ženy by tak měly přístup například k oplodnění in vitro (IVF) nebo k lékům na neplodnost. V současnosti to zákon dovoluje pouze heterosexuálním párům v manželském nebo dlouhodobém partnerském svazku. Lesbické páry či ženy bez partnera, jež chtějí otěhotnět, proto musí jezdit do okolních zemí jako Španělsko, Belgie nebo Velká Británie, které metody asistované reprodukce nabízí všem ženám bez rozdílu. </p> <p>Návrh zákona dále umožňuje ženám nad 30 let nechat si zmrazit vajíčka, což je v současnosti dovoleno pouze těm, které podstupují léčbu ovlivňující plodnost, například chemoterapii. Zákon rovněž počítá s tím, aby na rodném listě dítěte lesbického páru byla uvedena jména obou žen jako matek dítěte. </p> <p>Podle francouzské vlády předkládaný zákon reflektuje současnou Francii, protože páry stejného pohlaví a single rodiče ve společnosti existují. Předstírat, že neexistují, by bylo pokrytecké, a proto je podle vlády nutné tuto diskriminaci ukončit.</p> <p>Francouzské organizace prosazující rovnost přijetí návrhu zákona vítají. Kritické hlasy se ozývají především z řad konzervativců, jelikož zákon považují za ohrožení tradiční rodiny. </p> <p>K definitivnímu přijetí zákona je ještě nutné schválení Senátem, který se návrhem zákona bude zabývat v příštím roce.</p> <p> </p> <p>Více informací zde:</p> <a href="https://www.france24.com/en/20190927-france-national-assembly-lawmakers-approve-ivf-lesbians-single-women" target="_blank">https://www.france24.com/en/20190927-france-national-assembly-lawmakers-approve-ivf-lesbians-single-women</a>

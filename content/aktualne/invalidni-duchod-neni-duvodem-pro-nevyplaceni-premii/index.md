---
title: "Invalidní důchod není důvodem pro nevyplacení prémií"
vystupy:
  - tz
oldUrl: "/aktualne/tiskove-zpravy-2016/invalidni-duchod-neni-duvodem-pro-nevyplaceni-premii"
date: 2016-02-23
perex: "<p>Zaměstnavatel má právo hodnotit pracovní výkony jednotlivých zaměstnanců a podle toho rozhodovat o výši prémií či osobního příplatku. Současně ale musí respektovat princip spravedlivé odměny a rovného zacházení se zaměstnanci. </p>"
---

<!-- imported from the old website -->

<p class="MsoNormal">Ačkoli je rozlišování z důvodu zdravotního postižení nezákonné,
dochází k němu. Potvrzuje to více než desítka lidí se zdravotním
postižením, kteří se v posledních dvou letech na ochránkyni obrátili se
stížností na zaměstnavatele. Ti jim odepřeli nebo výrazně snížili prémie nebo
osobní příplatky, v některých případech dokonce přímo s odůvodněním,
že tyto části mzdy zaměstnanec nepotřebuje, protože pobírá invalidní důchod. </p>

<p class="MsoNormal">V jednom z šetřených případů zaměstnanec se zdravotním
postižením prokazatelně odpracoval pro zaměstnavatele více hodin než jeho
kolegové, přesto dostal téměř třikrát méně peněz na prémiích. Jiný stěžovatel
měl podle pracovní smlouvy dostávat prémie v podobě procent z tržeb,
ale oproti svým zdravým kolegům je dostával výrazně nižší s odůvodněním,
že prémie nepotřebuje, protože pobírá invalidní důchod. Další zaměstnankyně
v administrativě namítala, že jejím zdravým kolegům se stejnou pracovní
náplní a pracovním úvazkem poskytuje zaměstnavatel nejen prémie, ale i další
benefity, zatímco ona dostává jen minimální mzdu, a to ještě sníženou, protože
pobírá invalidní důchod.</p>

<p class="MsoNormal">Pokud zaměstnavatel vyplácí nižší prémie, protože
zaměstnanec pobírá invalidní důchod, dopouští se přímé diskriminace a
zaměstnanec se může bránit podáním antidiskriminační žaloby k soudu. V praxi
však k takovému řešení nedochází. Obtíže s uplatněním se na pracovním trhu
vedou k tomu, že si lidé se zdravotním postižením uvědomují diskriminační
jednání, ale často rezignují na obranu svých práv z obav před ztrátou
zaměstnání. O to důležitější je proto podle ochránkyně činnost oblastních
inspektorátů práce a systematické potírání nerovnosti v odměňování. Inspektoráty
by se měly důsledně zabývat všemi podezřelými důvody, kterými zaměstnavatelé nerovné
odměňování vysvětlují. Nedostatečné či chybné posouzení totiž ve výsledku
protiprávní jednání zaměstnavatelů legitimizuje.</p>

<p class="MsoNormal"> </p>

<p class="MsoNormal">Podle našich zjištění řešily oblastní inspektoráty práce
v roce 2014 365 podnětů s námitkou diskriminace. Počet od roku 2010
stoupal, poklesl až v roce 2014.</p>

---
title: "České děti zůstávají v cizině neúměrně dlouho bez cestovních dokladů. Ombudsmanka to chce změnit"
oldUrl: "src/www.ochrance.cz/aktualne/tiskove-zpravy-2017/ceske-deti-zustavaji-v-cizine-neumerne-dlouho-bez-cestovnich-dokladu-ombudsmanka-to-chc"
date: 2017-09-22
perex: "<p>Narození dítěte je vždy významná událost. Pokud k ní však dojde při pobytu v cizině, doprovází ji komplikace s vyřízením cestovních dokladů. Na ombudsmanku se obrátila stěžovatelka, jejíž dcera narodila v Německu. Na vyřízení českého cestovního pasu čekala osm měsíců. Bez něj přitom nemůže s dítětem legálně překročit hranice. V jiných zemích může chybějící cestovní doklad přinášet další komplikace při jednání s místními úřady. Ombudsmanka se snaží dosáhnout toho, aby české děti narozené v cizině získaly své doklady co nejdříve. </p>"
---

<!-- imported from the old website -->

<p>Po narození dcery v Německu se stěžovatelka obrátila na nejbližší konzulát České republiky. Podala žádost o vydání osvědčení o státním občanství České republiky a o vydání českého rodného listu. Rodný list však obdržela až po čtyřech a půl měsících, na vyřízení pasu musela čekat dalšího zhruba čtvrt roku. V jiných zemích je přitom praxe mnohem rychlejší. </p> <p>Pokud se vám narodí dítě v zahraničí při krátkodobém pobytu, obvykle z toho nevyplývají další komplikace. Pro návrat zpátky do České republiky je pro dítě vystaven dočasný cestovní doklad příslušným českým konzulátem a rodiče se s dítětem mohou vrátit. </p> <p>Problém nastává především u těch, kdo v zahraničí žijí dlouhodobě a potřebují zde tedy zůstat i po narození dítěte. Dočasný cestovní průkaz pro dítě narozené v cizině lze totiž použít pouze za účelem jeho příjezdu do České republiky, ale ne pro jeho další cestování. </p> <p>Dítě se tak nemůže vrátit legálně s rodiči zpátky do země, kde spolu trvale žijí, ani s nimi cestovat do jiných zemí. Od roku 2012 musí mít totiž každé dítě při cestování vlastní doklad. </p> <p>Stávající praxe a právní úprava navíc může tyto rodiče vystavit postihu ze strany zahraničních úřadů, i pokud cestovat nebudou. Ve stanovené lhůtě totiž musí předložit cestovní doklad novorozence za účelem legalizace jeho pobytu.</p> <p>U sledovaného případu jsme narazili na konkrétní pochybení, kdy matka čekala neúměrně dlouho už na vystavení rodného listu – který by přitom měla obdržet během třiceti dnů a ne až za více než čtyři měsíce. </p> <p>K tomuto by už docházet nemělo, protože Ministerstvo vnitra zajistilo finance na navýšení pracovníků zvláštní matriky. Ta jako jediná v republice řeší agendu dětí narozených v cizině nebo úmrtí českých občanů v cizině. S rostoucím počtem Čechů žijících v zahraničí proto roste také její vytížení. </p> <p>Druhý problém je však systémový, k tomu ombudsmanka Anna Šabatová dodává: <i>„Kvůli platné právní úpravě trvá vyřízení cestovních dokladů pro dítě narozené v cizině neúměrně dlouho. V jiných zemích je praxe rychlejší. Vyzvala jsem proto ministra vnitra k přípravě návrhu právní úpravy, která by tuto praxi zrychlila a zjednodušila.“</i></p>

---
title: "O ochraně spotřebitele už nestačí jen mluvit"
vystupy:
  - tz
oldUrl: "/aktualne2/aktualne/tiskove-zpravy-2020/o-ochrane-spotrebitele-uz-nestaci-jen-mluvit/"
date: 2020-03-13
perex: "<p>Pouze osvěta a neustálé připomínání, že je třeba být maximálně opatrný u jakýchkoli telefonických nabídek nebo podomního prodeje, už k ochraně spotřebitele nestačí. Při příležitosti mezinárodního dne spotřebitelských práv (15. 3.) připomíná ombudsman nedostatečnou ochranu spotřebitele. Kontrolní orgány by podle něj měly mít možnost efektivněji proti nekalým obchodním praktikám zasáhnout. V případě tzv. energetických šmejdů by ochraně spotřebitele výrazně pomohla připravovaná novela energetického zákona. Její projednání a přijetí by nemělo být odkládáno.</p>"
---

<!-- imported from the old website -->

<p>Přesně před rokem ombudsman upozorňoval na praktiky tzv. energetických šmejdů při zprostředkování údajně výhodných smluv na dodávky energií a na to, že se stále nedaří spotřebitele před nekalými praktikami dostatečně chránit. Stížností z oblasti ochrany spotřebitele od té doby neubylo, jejich počet se za rok naopak ještě zvýšil. </p> <p><i>„Někteří zprostředkovatelé energií zneužívají důvěřivosti seniorů, kterým slibují sehnat levnějšího dodavatele energií. Možná právě teď někde další senior podepisuje dokumenty, kterými se nevědomky zavazuje k nevýhodné smlouvě. Tohle je třeba zastavit,“</i> konstatuje ombudsman Stanislav Křeček a dodává: <i>„V uplynulém roce jsme náměty a doporučeními Ministerstvu průmyslu a obchodu přispěli k přípravě novely energetického zákona, která má potenciál nekalé praktiky energetických šmejdů omezit. Novela už je v legislativním procesu, a pokud politikům leží na srdci ochrana spotřebitele, neměli by její přijetí odkládat.“</i></p> <p>Projednání novely energetického zákona má vláda na programu schůze v pondělí 16. 3.</p> <p>V tuto chvíli je dohled nad činností zprostředkovatelů energie nedostatečný. Energetický regulační úřad se jimi zabývat nemůže (viz <a href="https://www.eru.cz/cs/informacni-centrum" target="_blank">https://www.eru.cz/cs/informacni-centrum</a>). Česká obchodní inspekce sice ano, ale nemůže přímo rozhodnout spor mezi zprostředkovatelem a spotřebitelem. Spotřebiteli pouze nabízí mimosoudní řešení spotřebitelských sporů (<a href="https://www.coi.cz/informace-o-adr/" target="_blank">https://www.coi.cz/informace-o-adr/</a>). Připravovaná novela by to mohla změnit.</p><i> „Dokud se ochrana spotřebitele nezvýší na úrovni právních předpisů a kompetencí úřadů, nezbývá než znovu a znovu připomínat hlavně seniorům, aby nepodepisovali smlouvy, o jejichž obsahu si nejsou jistí, aby se nebáli poradit se s rodinou nebo někým dalším. Ušetří si tím spoustu starostí i peněz,“</i> uzavírá ombudsman.

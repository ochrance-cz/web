---
title: "Studijní návštěva u francouzských kolegů"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2011/studijni-navsteva-u-francouzskych-kolegu/"
date: 2011-03-17
perex: "<p></p><p>Na pozvání Jeana-Marie Delarue, francouzského Contrôleur général v oblasti ochrany osob omezených na svobodě absolvovali pracovníci Kanceláře veřejného ochránce práv ve dnech 7. – 10. března 2011 stáž ve Francii. </p>"
---

<!-- imported from the old website -->

<p>Tři právníci Kanceláře, kteří provádějí systematické návštěvy míst, kde se nacházejí nebo mohou nacházet osoby omezené na svobodě, absolvovali čtyřdenní pobyt ve Francii zaměřený na výměnu zkušeností ohledně metodologie provádění návštěv. Nabitý program zahájilo jednání v sídle francouzského úřadu Contrôleur général des lieux de privation de liberté v Paříži, kde obě strany prezentovaly legislativní i praktické aspekty své kontrolní činnosti. Pan Delarue se zajímal především o proceduru zpracovávání zpráv ze systematických návštěv, neboť francouzská praxe se od české liší a vyžaduje více času. Dále francouzští hostitelé zprostředkovali setkání s pracovnicemi ministerstva spravedlnosti zabývajícími se ochranou práv dětí.  </p><p>Těžištěm pobytu však byly kontrolní návštěvy dvou zařízení – psychiatrické léčebny a zařízení pro mladistvé delikventy nedaleko severofrancouzského města Valenciennes. Pracovníci Kanceláře se připojili ke dvěma francouzským kontrolním týmům a absolvovali s nimi prakticky celé šetření. Detailní seznámení s podmínkami ve francouzském zdravotnickém a školském zařízení pomůže pracovníkům Kanceláře do budoucna při zpracovávání poznatků ze systematických návštěv.</p><p>Návštěva zařízení a sledování průběhu šetření francouzských kolegů přinesly množství cenných poznatků – ať už o různící se praxi, nebo naopak o tom, v čem obě instituce nezávisle na sobě dospěly ke stejným postupům. Na rozdíl od nás Francouzi například provádějí většinu návštěv ohlášeně a vždy část šetření provádějí také v noci. Stejně jako my ale postupují při přípravě návštěvy a také rozsah šetření – okruh problémů, na který se na místě zaměřují – je velmi podobný české praxi. </p><p><img src="/uploads-import/ochrana_osob/Staz-FR-web.jpg" height="461" width="614" alt="" /></p><p>Stáž pracovníků Kanceláře je součástí užší spolupráce obou institucí trvající od roku 2009. Francouzští kolegové projevili zájem absolvovat obdobnou návštěvu v České republice, nejlépe ještě v roce 2011. </p><p>Contrôleur général působí jako francouzský národní preventivní mechanismus od roku 2008. Od té doby vykonal jeho dvacetičlenný tým zahrnující 14 kontrolorů spolupracujících s externími odborníky 360 návštěv zařízení. Tímto působivým výkonem vyrovnává časový „náskok“ českého národního preventivního mechanismu, jenž má již pětiletou zkušenost a zaznamenal určitý vývoj také v metodě provádění návštěv a zpracovávání zpráv. Na rozdíl od českého národního preventivního mechanismu, který byl zřízen „pod střechou“ instituce ombudsmanského typu, je Contrôleur général institucí sui generis a po nedávno skončené diskusi tomu tak bude i nadále.</p>

---
title: Úřad práce přiznal žadatelce nižší podporu v nezaměstnanosti, přitom ale
  dostatečně nezhodnotil, zda měla pro ukončení zaměstnání vážný důvod
date: 2022-07-04T11:43:37.301Z
vystupy:
  - tz
perex: >
  <p>Zástupkyně ombudsmana informovala ministra práce a sociálních věcí o
  případu stěžovatelky ze středních Čech, ve kterém se jí nepodařilo dosáhnout
  nápravy. Úřad práce podle závěrů šetření pochybil, když ženě přiznal pouze
  sníženou podporu v&nbsp;nezaměstnanosti. Žadatelka podle něj nedoložila, že by
  měla zákonem daný vážný důvod pro ukončení zaměstnání výpovědí. Úřad práce
  nejenže nepřijal argumenty vztahující se k&nbsp;tomuto případu, ale odmítl
  změnit své hodnotící postupy i do budoucna. Proto zástupkyně ombudsmana
  přistoupila k&nbsp;informování ministra práce a sociálních věcí a také ke
  zveřejnění podrobností případu.</p>
attachments:
  - title: "Zpráva o šetření "
    link: https://eso.ochrance.cz/nalezene/edit/10134
  - title: Závěrečné stanovisko
    link: https://eso.ochrance.cz/nalezene/edit/10192
  - title: Sankce
    link: https://eso.ochrance.cz/nalezene/edit/10566
---
<p>Kvůli stěhování do méně nákladného bydlení potřebovala samoživitelka ze středočeského kraje ukončit dosavadní zaměstnání. Po deseti letech práce proto podala výpověď, ve které popsala svou situaci i důvody, které ji ke změně zaměstnání přivedly. Na nové místo ale nakonec nemohla v&nbsp;době první covidové pandemie nastoupit a přihlásila se do evidence úřadu práce.</p>

<p>Ten ženě přiznal podporu v nezaměstnanosti ve snížené výši 45 % průměrného měsíčního čistého výdělku dosahovaného v posledním zaměstnání, protože měl za to, že poslední zaměstnání ukončila bez vážného důvodu. Běžně přitom uchazeči o zaměstnání pobírají standardně podle zákona první dva měsíce podporu ve výši 65 % průměrného výdělku, další dva měsíce dosahuje podpora 50 % výdělku a teprve poté na zbývající podpůrčí dobu klesá na 45 % průměrného výdělku v&nbsp;posledním zaměstnání.</p>

<p>Stejná pravidla platí i pro žadatele, kteří sami dají výpověď nebo odejdou po dohodě se zaměstnavatelem, pokud pro tento krok mají <a href="https://www.zakonyprolidi.cz/cs/2004-435#p5">vážný důvod</a>. Mezi ty zákon řadí například kromě nezbytné péče o dítě do 4 let věku nebo docházky dítěte do předškolního zařízení a povinné školní docházky také jiné vážné osobní důvody či důvody hodné zvláštního zřetele.</p>

<p>Úřad práce argumentoval, že při rozhodování o výši podpory v nezaměstnanosti vycházel z&nbsp;potvrzení zaměstnavatele, který ve formuláři jako důvod skončení zaměstnání zvolil nabízenou variantu <em>&bdquo;zaměstnanec ukončil zaměstnání sám z&nbsp;důvodu &hellip;&hellip;&hellip;&hellip;&ldquo;</em>, ale už žádný konkrétní důvod nedoplnil. Podle úřadu práce toto potvrzení stěžovatelka osobně doručila a nijak je nerozporovala.</p>

<p>Úřad práce by ale podle zástupkyně ombudsmana měl naopak aktivně zjišťovat, zda žadatelé měli pro ukončení zaměstnání vážný důvod: <em>&bdquo;Úřad práce by měl žadatele o&nbsp;podporu výslovně předem upozornit na možné snížení podpory v&nbsp;nezaměstnanosti, pokud nedoloží vážné důvody pro ukončení pracovního poměru. Tento aktivní a&nbsp;vstřícný přístup úřadu práce k&nbsp;uchazeči o&nbsp;zaměstnání nemůže nikdy dostatečně nahradit pouhé předání informace prostřednictvím formuláře s&nbsp;poučením,&ldquo; </em>uvedla zástupkyně ombudsmana Monika Šimůnková. V&nbsp;dopise ministrovi práce a sociálních věcí také zdůraznila, že snížení podpory v&nbsp;nezaměstnanosti představuje citelný zásah do příjmů uchazeče o zaměstnání, a právě proto by měly úřady práce vždy usilovat o&nbsp;důsledné zjištění skutkového stavu.</p>

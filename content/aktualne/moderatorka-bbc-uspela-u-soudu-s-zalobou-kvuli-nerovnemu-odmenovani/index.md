---
title: "Moderátorka BBC uspěla u soudu s žalobou kvůli nerovnému odměňování"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2020/moderatorka-bbc-uspela-u-soudu-s-zalobou-kvuli-nerovnemu-odmenovani/"
date: 2020-02-13
perex: "<p>Veřejnoprávní stanice BBC vyplácela moderátorce šestkrát nižší mzdu, než jakou pobíral jiný moderátor. Podle britského soudu to bylo diskriminační, protože šlo o stejnou práci.</p>"
---

<!-- imported from the old website -->

<p>Paní Samira Ahmed je moderátorkou zpravodajského programu na britské veřejnoprávní stanici BBC. Za každou odvysílanou epizodu svého pořadu Newswatch dostávala zhruba 500 liber. Paní Ahmed ovšem v roce 2017 zjistila, že moderátor Jeremy Vine, který v té době na BBC uváděl podobný pořad Points of View, pobíral za jednu epizodu kolem 3000 liber. Paní Ahmed podle svých slov nemohla pochopit, jak může být její plat o tolik nižší ve srovnání s platem moderátora, který uvádí podobný pořad a dělá velmi podobnou práci. Paní Ahmed se tak cítila po finanční stránce podhodnocená. Vedení BBC hájilo rozdíl v platech tím, že pan Vine má ve svém pořadu odlišnou roli, je známější osobností a jeho pořad má větší sledovanost. Paní Ahmed se proto v říjnu 2019 obrátila na soud.</p> <p>Případem se zabýval zaměstnanecký soud v Londýně (London Central Employment Tribunal, dále v textu „soud“). Ten ve svém rozsudku z ledna letošního roku uvedl, že se BBC nepodařilo tak velký platový rozdíl mezi paní Ahmed a panem Vinem přesvědčivě odůvodnit. Podle soudu byla práce obou velmi podobná, případné rozdíly v jejich pořadech byly minimální a neměly žádný vliv na jejich práci ani na požadované dovednosti a zkušenosti potřebné k moderování těchto pořadů. Paní Ahmed tak podle soudu dostávala více než šestkrát nižší plat, než pan Vine, a to za stejnou práci. Soud tak shledal, že v tomto případě došlo k diskriminaci na základě pohlaví.</p> <p>Podle britských médií se jedná o přelomový rozsudek, který může inspirovat další ženy, aby se s případy nerovného odměňování obrátily na soud. Média rovněž připomínají, že BBC v posledních letech čelí tlaku, aby velké rozdíly v odměňování řešila. V roce 2017 musela BBC na žádost vlády uveřejnit platy svých nejlépe placených moderátorů a moderátorek. To mimo jiné odhalilo značné platové rozdíly mezi ženami a muži, což vedlo některé moderátorky BBC k vyjednávání o svých platech. Některým se zvýšení platu dohodnout podařilo, mnoho případů však stále zůstává nedořešeno. Podle médií je nyní větší šance, že se tyto případy dostanou k soudu.</p> <p> </p> <p>Více informací k případu zde:</p> <p><a href="https://www.bbc.com/news/entertainment-arts-50599080" target="_blank">https://www.bbc.com/news/entertainment-arts-50599080</a></p> <p><a href="https://www.theguardian.com/media/2020/jan/10/samira-ahmed-wins-equal-pay-claim-against-bbc" target="_blank">https://www.theguardian.com/media/2020/jan/10/samira-ahmed-wins-equal-pay-claim-against-bbc</a></p>

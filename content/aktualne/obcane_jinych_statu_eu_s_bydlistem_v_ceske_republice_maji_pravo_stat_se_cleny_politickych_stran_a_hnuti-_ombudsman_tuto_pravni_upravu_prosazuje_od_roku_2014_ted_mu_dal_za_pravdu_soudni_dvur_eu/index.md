---
title: Občané jiných států EU, s bydlištěm v České republice, mají právo stát se
  členy politických stran a hnutí. Ombudsman tuto právní úpravu prosazuje od
  roku 2014, teď mu dal za pravdu Soudní dvůr EU
date: 2024-11-22T09:15:51.546Z
vystupy:
  - tz
perex: >
  <p>Občané Evropské unie, s bydlištěm v&nbsp;České republice, mohli dosud
  kandidovat do evropských a obecních voleb pouze jako nestraníci. Naše
  legislativa neprováděla řádně unijní předpisy, protože jim odpírala možnost
  vstupu do politických stran. Ten byl vyhrazen českým občanům. Nově však budou
  i tito ostatní unijní občané žijící u nás oprávněni stát se členy našich stran
  či hnutí. To jim zajistí plnoprávný a rovnocenný přístup k možnosti kandidovat
  v&nbsp;uvedených typech voleb, jako mají čeští občané.</p>
attachments:
  - file: https://curia.europa.eu/juris/documents.jsf?num=C-808/21
    title: Celé znění rozsudku Soudního dvora EU
  - file: https://eso.ochrance.cz/Nalezene/Edit/13310
    title: Doporučení ke změně předpisů a výsledek případu
---
<p>Ombudsman na tento nesoulad upozornil poprvé v&nbsp;roce 2014 a požádal Ministerstvo vnitra o nápravu. Rozpor se podařilo odstranit pouze u účasti na hlasování (aktivního volebního práva). Evropská komise proto v&nbsp;roce 2021 podala proti České republice žalobu k&nbsp;Soudnímu dvoru EU. <em>&bdquo;Opakovaně jsme poukazovali na nedostatečné promítnutí právních předpisů Evropské unie, které se týkají rovného přístupu k&nbsp;pasivnímu volebnímu právu, do českých zákonů. Docházelo zde k&nbsp;diskriminaci na základě státní příslušnosti, která ztížila situaci lidem se zájmem o veřejné dění v&nbsp;obci, kde bydlí. Soudní dvůr nyní potvrdil postoj, který náš úřad zastává deset let,&ldquo; </em>uvedl zástupce ombudsmana Vít Alexander Schorm.</p>

<p>Soudní dvůr nyní ve svém rozsudku potvrdil stanovisko generálního advokáta z&nbsp;počátku letošního roku. Také díky opakovanému úsilí a připomínkám ombudsmana se podaří napravit tento právní problém, který bude mít praktický dopad na kandidující osoby. <em>&bdquo;Nyní je na Ministerstvu vnitra, aby přijalo opatření, která vyloučí kolizi evropského a unijního práva. S&nbsp;cílem zajistit výkon rozsudku Soudního dvora budeme na celý tento proces dohlížet,&ldquo; </em>doplnil Schorm.</p>

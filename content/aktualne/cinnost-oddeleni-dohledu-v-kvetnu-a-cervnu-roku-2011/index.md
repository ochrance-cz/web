---
title: "Činnost oddělení dohledu v květnu a červnu roku 2011"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2011/cinnost-oddeleni-dohledu-v-kvetnu-a-cervnu-roku-2011/"
date: 2011-07-11
perex: "<p></p><p>V rámci pokračujících návštěv zařízení, v nichž jsou umístěny děti, ochránce vyzdvihuje dobrou praxi Dětského domova Karlovy Vary a Ostrov, které umožňují dětem prožít život způsobem, který se neliší od života v rodině.</p>"
---

<!-- imported from the old website -->

<p>Během května a června pokračovaly návštěvy zařízení, kde jsou umístěny děti. </p><p>Pracovníci Kanceláře navštívili </p><ul><li>jeden výchovný ústav (Žulová)</li><li>jeden dětský domov se školou (Slaný)</li><li>tři dětské domovy (Broumov, Jeseník, Karlovy Vary a Ostrov) </li></ul><p>Ochránce taktéž uplatnil několik zásadních připomínek k návrhu změny zákona č.109/2002 Sb., o výkonu ústavní a ochranné výchovy.</p><p>Předchozí čtvrtletí ochránce poukázal na přetrvávající nedostatky v dětských domovech nebo ve výchovných ústavech. Nyní chce naopak vyzdvihnout dobrou praxi Dětského domova Karlovy Vary a Ostrov. </p><p>Jedná se o zařízení, které vzniklo sloučením dvou dětských domovů (dětského domova Ostrov a dětského domova Karlovy Vary). V současné době je většina rodinných skupin situována v běžné zástavbě v rodinných domcích. Život v rodinných skupinách se téměř v ničem neliší od života v rodině. Domov si nehraje na „rodiny“ dětí, neboť si je vědom toho, že rodinu dítěti nikdy nenahradí, ale pracovníci svým přístupem umožňují dětem zažívat běžné radosti, ale i povinnosti, které jsou v rodině na denním pořádku. Děti jsou vedeny k zodpovědnosti, k tomu, aby se o sebe uměly postarat. Stejně jako v rodině zde nenajdete uklízečky, kuchařky, rodinné skupiny nejsou vybaveny hřištěm, lesoparkem, tělocvičnou nebo centrálními jídelnami. Děti se učí vařit, prát, žehlit, uklízet či nakupovat. V místním tisku se objevilo několik článků, jejichž autoři vyjadřovali mimo jiné obavy o bezpečnost a spokojenost dětí. Tímto se jim snad dostane dostatečného ujištění, že život v domově není pro tamější děti sice životem „ve zlaté kleci“, ale možností a šancí, jak žít životem normálním, jako každé jiné dítě. Děti jsou v dětských domovech ne proto, že by v rodině neměli k dispozici hřiště, samostatné pokoje apod., ale právě proto, že jim rodina nemohla či nechtěla poskytnout potřebnou péči, výchovu a podporu, nebo zkrátka rodinu nemají. Důvodem je tedy to, že nemohly žít „normálním“ životem dítěte. Dětský domov Karlovy Vary a Ostrov se dětem snaží vše, čeho se jim nedostávalo poskytnout, a to v prostředí, které se co nejvíce podobá prostředí rodinnému. Je pochopitelné, že každý nový systém má své mouchy, a i tento dětský domov čeká ještě spousta práce, vydal se však správným směrem, což ochránce oceňuje, a to i proto, že právě pro svůj přístup bývá domov často předmětem negativních reakcí. Ochránce však věří, že i veřejnost dá dětem (a to nejenom z toho domova) šanci na život mezi nimi, mezi námi.</p><p>V rámci realizace požadavků tzv. Návratové směrnice pracovníci provedli jeden doprovod cizinců pozemní cestou, tzn. doprovázeli vyhošťované cizince ze zařízení pro zajištění cizinců až na hraniční přechod, kde byli cizinci předáni policii příslušného státu. V tomto směru ochránce nadále vyjednává s Policejním prezidiem Policie ČR o možnosti pracovníků Kanceláře účastnit se těchto eskort fyzicky, tj. být přítomni v dopravním prostředku, ve kterém je cizinec přepravován. Pokud je doprovod realizován z druhého auta jedoucího několik desítek metrů za cizincem, může pracovník Kanceláře stěží sledovat jednání příslušníků Policie ČR a plnění této povinnosti se tak stává čistě formální. V této věci bude s Policií ČR i nadále jednáno. Pracovníci Kanceláře provedli rovněž dva doprovody cizinců leteckou cestou. Jednalo se o cizince s uloženým trestem vyhoštění, kteří byli letecky přepravováni v doprovodu eskorty. </p><p>Minule ochránce informoval o návštěvě zařízení pro zajištění cizinců (ZZC) a mimo jiné konstatoval, že mezi ním a Správou uprchlických zařízení (SUZ) přetrvává rozpor zejména ohledně možnosti cizinců uložit si do uzamykatelného prostoru své věci a ohledně odesílání úředních písemností u cizinců, kteří jsou bez finančních prostředků. Ochránce byl informován, že od 1. června 2011 bude cizincům při nástupu do ZZC poskytnuta sada 5 poštovních známek, které budou deponovány u pracovníků SUZ a na požádání budou cizincům vydány a je připravován zkušební provoz uzamykatelných skříněk.</p>

---
title: "Rada Evropy vyzývá k ukončení diskriminace duhových rodin"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2019/rada-evropy-vyzyva-k-ukonceni-diskriminace-duhovych-rodin/"
date: 2019-01-03
perex: "<p>Parlamentní shromáždění Rady Evropy (PACE) přijalo rezoluci požadující po členských státech přiznání práv LGBTQ rodinám.</p>"
---

<!-- imported from the old website -->

<p>Parlamentní shromáždění Rady Evropy (Parliamentary Assembly of the Council of Europe, PACE, dále v textu „Shromáždění“) přijalo 10. října 2018 rezoluci týkající se duhových rodin. Duhová rodina odkazuje na název vlajky, kterou používá LGBTQ (lesby, gayové, bisexuálové, transgender, queer) komunita. Termínem duhové rodiny se pak označují rodiny s LGBTQ rodiči, kteří vychovávají děti.</p> <p>Právní postavení duhových rodin je v mnoha zemích komplikované. Podle Shromáždění je ovšem nutné reagovat na fakt, že duhové rodiny existují, a to bez ohledu na to, zda je národní legislativa uznává či nikoli. Jejich existence se tak podle Shromáždění nemůže dále ignorovat a vyzývá proto členské státy Rady Evropy, aby do svých legislativ práva duhových rodin bezpodmínečně zahrnuly. </p> <p>Shromáždění připomnělo, že právo na respektování soukromého a rodinného života je základním právem, které je zaručeno článkem 8 Evropské úmluvy o ochraně lidských práv. Každý má tudíž právo požívat těchto práv bez jakékoli diskriminace. To se podle Shromáždění týká i duhových rodin, které mají stejné potřeby jako jiné rodiny.</p> <p>LGBTQ rodiče by například měli mít bez jakékoliv diskriminace přístup k právům, která se vztahují k pobytu a občanství, zdravotní péči, majetku či dědictví. Právní předpisy by rovněž měly rodičům a dětem z duhových rodin zajišťovat práva týkající se rodičovské autority, adopce, práva uznání dítěte či přístupu k asistované reprodukci. Také trans lidé, ať už rodiče či děti, by měli mít zaručeno, že rodné listy budou reflektovat jejich skutečnou genderovou identitu. Stejně tak i osoby, které se neidentifikují ani s mužským, ani s ženským pohlavím musí mít stejné právo na uzavření partnerského vztahu či právo na vztah se svými dětmi.</p> <p>Přijatý text rezoluce rovněž uvádí, že členské státy by měly sjednotit svoje právní předpisy a ústavy s rozhodnutími Evropského soudu pro lidská práva, který se podobnými případy v minulosti zabýval. Shromáždění dále apeluje na členské státy, aby přispívaly ke zvýšení povědomí veřejnosti o duhových rodinách a bojovaly proti předsudkům namířeným proti nim.</p> <p> </p> <p>Text rezoluce zde:</p> <p><a title="Otevření do nového okna" href="http://assembly.coe.int/nw/xml/XRef/Xref-XML2HTML-EN.asp?fileid=25166&amp;lang=en" target="_blank">http://assembly.coe.int/nw/xml/XRef/Xref-XML2HTML-EN.asp?fileid=25166&amp;lang=en</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p>

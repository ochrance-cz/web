---
title: Ombudsman u Ústavního soudu podpořil návrh na zrušení části občanského
  zákoníku, která umožňuje odškodňování nemajetkové újmy na zdraví pouze podle
  „zásad slušnosti“
date: 2023-09-29T06:53:17.577Z
vystupy:
  - tz
perex: >
  <p>Veřejný ochránce práv ve svém vyjádření pro Ústavní soud shrnul argumenty
  pro zrušení obecné a neurčité <a
  href="https://www.zakonyprolidi.cz/cs/2012-89/zneni-20230106#f4588336">věty
  v&nbsp;občanském zákoníku</a> týkající se náhrady za újmu na zdraví
  &bdquo;<em>Nelze-li výši náhrady takto určit, stanoví se podle zásad
  slušnosti</em>&ldquo;. Její zrušení navrhl Ústavnímu soudu Okresní soud ve
  Vyškově. Ombudsman má stejně jako Okresní soud ve Vyškově za to, že tato věta
  je v rozporu s principem právní jistoty a předvídatelnosti práva. Podle
  veřejného ochránce práv navíc přímo umožnila vznik sporné Metodiky k náhradě
  nemajetkové újmy na zdraví a s&nbsp;ní spjatého znaleckého odvětví
  &acute;stanovení nemateriální újmy na zdraví&acute;. Současná podoba předpisů
  negativně dopadá na poškozené a oběti trestných činů.</p>
attachments:
  - title: Vyjádření veřejného ochránce práv pro Ústavní soud
    file: https://eso.ochrance.cz/Nalezene/Edit/12166
  - title: Zpráva o šetření - 6709/2019/VOP
    file: https://eso.ochrance.cz/Nalezene/Edit/9252
---
<p><em>&bdquo;Domnívám se, že primárním zájmem poškozeného v situaci, kdy mu jednáním jiného byla způsobena újma na zdraví, je získat odškodnění v alespoň minimální určité výši a získat je relativně rychle. Stávající právní úprava nenabízí poškozenému ani jedno, ani druhé,&ldquo;</em> shrnul ombudsman Stanislav Křeček ve vyjádření pro Ústavní soud své obavy. Ustanovení v <a href="https://www.zakonyprolidi.cz/cs/2012-89/zneni-20230106#f4588336">&sect;2958 občanského zákoníku</a> je podle ombudsmana příliš obecné a neurčité. Tím, že nepředstavuje žádná kritéria nebo vodítka pro určování náhrady nemajetkové újmy, ani s&nbsp;nimi nepočítá v&nbsp;podobě prováděcího předpisu, porušuje princip právní jistoty a předvídatelnosti práva.</p>

<p>Ombudsman ve vyjádření odkazuje především na své <a href="https://eso.ochrance.cz/Nalezene/Edit/9252">rozsáhlé šetření</a> týkající se Metodiky k&nbsp;náhradě nemajetkové újmy. Ta vznikla právě v&nbsp;návaznosti na neurčité ustanovení v&nbsp;občanském zákoníku. Podle autorů má Metodika fungovat jako vodítko při určování výše náhrady. Podle ombudsmana je ale v&nbsp;mnoha ohledech problematická.</p>

<p><em>&bdquo;Metodika nevzešla z&nbsp;řádného legislativního procesu, ani nebyla předmětem širší společenské či odborné debaty. Nejedná se o právní předpis, ani sjednocující stanovisko Nejvyššího soudu.&nbsp; Jako taková je tedy běžnými právními prostředky nezměnitelná a nezrušitelná,&ldquo; </em>uvedl ombudsman s&nbsp;tím, že Metodika by měla být vnímána jako ryze nezávazný materiál. <em>&bdquo;Přesto na jejím základě Ministerstvo spravedlnosti vytvořilo nové znalecké odvětví &acute;stanovení nemateriální újmy na zdraví&acute;. V&nbsp;lékařské obci přitom neexistuje pro takovou znaleckou činnost potřebná odbornost,&ldquo; </em>dodal.</p>

<p>Už dříve veřejný ochránce práv upozornil, že znalci postupující podle Metodiky by mohli překračovat meze své odbornosti a posuzovat i otázky, které nejsou z medicínského hlediska schopni ověřit a odborně posoudit, natož znalecky potvrdit. Metodika navíc do značné míry přenáší odpovědnost za posouzení nemajetkové újmy na zdraví ze soudu na znalce.</p>

<p>Všechny tyto negativní důsledky podle ombudsmana pramení právě z&nbsp;neurčitého ustanovení občanského zákoníku. Proto souhlasí s&nbsp;návrhem Okresního soudu ve Vyškově, aby Ústavní soud uvedené ustanovení zrušil pro jeho neústavnost.</p>

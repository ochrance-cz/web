---
title: "Ombudsmanka ulehčila život poručníkům. Už nebudou muset žádat soud o vydání cestovního dokladu pro dítě"
tags:
  - Tisková zpráva
oldUrl: "/aktualne/tiskove-zpravy-2018/ombudsmanka-ulehcila-zivot-porucnikum-uz-nebudou-muset-zadat-soud-o-vydani-cestovniho-do"
date: 2018-10-25
perex: "<p>Lidé, které soud ustanovil poručníkem dítěte, čelili opakujícímu se problému. Museli žádat soud o souhlas, když chtěli pro svěřené dítě vyřídit cestovní doklad. Přitom cestování do ciziny není v současných podmínkách nijak výjimečnou situací a je součástí rodinných nebo školních výletů. Jednalo se o formální překážku, která poručníkům zbytečně komplikovala jejich péči o svěřené děti. Ombudsmanka se proto rozhodla tuto praxi změnit a obrátila se na Ministerstvo vnitra. To se ztotožnilo s argumentací ombudsmanky a praxi změnilo. Poručníci tak již nyní nepotřebují souhlas soudu pro vydání cestovních dokladů. </p>"
---

<!-- imported from the old website -->

<p><i>„Během šetření jsem zjistila, že správní orgány, které vydávají cestovní pasy, tuto povinnost vyžadovaly pouze na základě ústního sdělení zaměstnanců Ministerstva vnitra. V zákoně pro to opora chybí,</i>“ říká ombudsmanka Anna Šabatová a dodává: „<i>Občanský zákoník například vyjmenovává záležitosti, které jsou významné pro zájmy dítěte. Cestovní doklad zde uveden není. Za to zde jsou uvedeny například určení místa bydliště, volba vzdělání nebo pracovního uplatnění.“ </i></p> <p>Co se týče vycestování do ciziny, představují obvykle větší hrozbu rozvádějící se rozhádání rodiče, kdy hrozí, že jeden z nich dítě do ciziny před druhým unese. V těchto případech však zpravidla druhý rodič požádá soud o vydání předběžného opatření, které zakáže vycestovat s dítětem do ciziny.</p> <p>Ministerstvo vnitra s těmito argumenty souhlasilo. Projednalo tuto záležitost s Ministerstvem spravedlnosti a změnilo svůj právní názor. Poručník nyní může požádat o cestovní pas a o občanský průkaz pro dítě, aniž by potřeboval schválení soudem. </p> <p>Pokud jde o žádosti podané pěstounem a jinou tzv. pečující osobou, tyto osoby jsou oprávněny podat žádost podle zákona a připojit souhlas zákonného zástupce. Pokud by opatření souhlasu bránila těžko překonatelná překážka (například nedostupnost zákonného zástupce), stačí k doložení této překážky potvrzení orgánu sociálně právní ochrany dětí.</p>

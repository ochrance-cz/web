---
title: "Následky rakoviny mohou být považovány za zdravotní postižení, rozhodl belgický soud"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/nasledky-rakoviny-mohou-byt-povazovany-za-zdravotni-postizeni-rozhodl-belgicky-soud/"
date: 2018-07-09
perex: "<p>Podle belgického soudu může rakovina v konečném důsledku zakládat diskriminační důvod.</p>"
---

<!-- imported from the old website -->

<p>V únoru letošního roku se pracovní soud v Bruselu (Brussels Labour Court, dále v textu „soud“) zabýval sporem mezi paní H. a firmou, ve které dlouhodobě pracovala. </p> <p>Paní H. před několika lety onemocněla rakovinou a odešla na dlouhodobou nemocenskou. Téměř po dvou letech se její zdravotní stav zlepšil natolik, že se mohla vrátit do práce. Její zdravotní stav ovšem neumožňoval běžný pracovní režim. Paní H. proto požádala zaměstnavatele o úpravu své pracovní doby, aby se i přes svůj zdravotní stav mohla do práce začít postupně vracet. Zaměstnavatel její žádosti však nevyhověl, a nakonec ji propustil. Paní H. považovala odmítnutí úpravy pracovní doby a následnou výpověď za diskriminační, a tak se obrátila na soud. </p> <p>Soud rozhodl, že propuštění paní H. ze zaměstnání bylo porušením federálního antidiskriminačního zákona (Anti-Discrimination Federal Act). Tento zákon ukládá zaměstnavatelům přijmout vhodná opatření, která osobám se zdravotním postižením umožní přístup k zaměstnání, jeho výkon a případný postup v takovém zaměstnání. Soud v této souvislosti musel rovněž rozhodnout o tom, zda je paní H. osoba se zdravotním postižením. Ve svém rozhodnutí vycházel z definice pojmu „zdravotní postižení“ podle Soudního dvora Evropské unie. Ten stanovil, že pod pojmem „zdravotní postižení“ se rozumí určité omezení vyplývající z dlouhodobých fyzických, duševních nebo psychických postižení, které brání zapojení takto dotčené osoby do aktivního a efektivního profesního života. Profesní život paní H. byl podle soudu narušen dlouhodobě, a to vzhledem k téměř dvouleté absenci v zaměstnání a následkům, které rakovina měla na její pracovní schopnost. Soud tedy dospěl k závěru, že následky rakoviny mohou být v tomto případě považovány za zdravotní postižení. Na paní H. se tudíž musí nahlížet jako na osobu se zdravotním postižením a jako taková má právo požadovat od svého zaměstnavatele úpravu pracovních podmínek. Odmítnutí úpravy pracovní doby a následná výpověď byly proto podle soudu diskriminací na základě zdravotního postižení. </p> <p>Soud vedle toho nařídil žalované firmě vyplatit paní H. finanční odškodnění ve výši cca 12 tisíc eur.</p> <p>Rozsudek soudu je prvním rozhodnutím v Belgii, které uznává zdravotní následky rakoviny jako zdravotní postižení.</p> <p>Více informací například zde:</p> <a href="https://www.unia.be/en/articles/court-describes-effects-of-cancer-as-disability-for-the-first-time" target="_blank">https://www.unia.be/en/articles/court-describes-effects-of-cancer-as-disability-for-the-first-time</a>

---
title: "Násilí na ženách předmětem průzkumu FRA"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2014/nasili-na-zenach-predmetem-pruzkumu-fra/"
date: 2014-03-11
perex: "<p>Agentura základních práv Evropské unie (FRA) provedla na základě žádosti Evropského parlamentu a Rady EU v průběhu roku 2012 dosud nejrozsáhlejší průzkum týkající se násilí na ženách žijících v EU. </p>"
---

<!-- imported from the old website -->

<p class="align-blok">Průzkumu provedeného prostřednictvím osobních rozhovorů se zúčastnilo víc než 42 000 žen ve věku 18 – 74 let ze všech členských států EU, přičemž průměrně se jednalo o 1 500 dotazovaných žen v jednom členském státě. Průzkum se zaměřil na otázky týkající se fyzického, sexuálního a psychického násilí, viktimizace v dětství, sexuálního obtěžování a nebezpečného pronásledování – stalkingu (včetně využití informačních technologií pro zasílání nevyžádaných otevřeně sexuálních e‑mailových nebo SMS zpráv urážlivé povahy). Záměrem průzkumu bylo rovněž získání informací o tom, zda se ženy obracely, nebo neobracely na policii, a zda využívaly jiné služby související s pomocí obětem násilné trestné činnosti. </p><p class="align-blok">Výsledky průzkumu jsou alarmující: obětí některého druhu násilí byla od svých 15 let každá třetí žena ve věku 18 – 74 let žijící v EU. </p><p class="align-blok">Z průzkumu dále rovněž vyplývá, že 27 % žen se do svých patnácti let stalo obětí fyzického násilí a 12 % žen některého druhu sexuálního násilí. Fyzickému násilí bylo v průběhu 12 měsíců předcházejících rozhovoru vystaveno 7 % žen. S nebezpečným pronásledováním se od svých patnácti let potkalo 18 % žen. Až 53 % žen se vyhýbá některým situacím nebo místům, jelikož mají strach z fyzického nebo sexuálního útoku. </p><p class="align-blok">Dle vyjádření ředitele FRA Mortena Kjaeruma anketa ukázala, že fyzické, sexuální a psychologické násilí vůči ženám představuje vážná porušování lidských práv ve všech členských zemích. Rozsah tohoto problému ukazuje na to, že násilí vůči ženám se netýká jen obětí, ale má i každodenní dopad na společnost. Je tudíž nezbytné, aby především politická reprezentace a občanská společnost zlepšily opatření k řešení všech forem násilí na ženách.</p><p class="align-blok">Cílem výsledků průzkumu FRA je podpořit tvůrce politik a další zainteresované strany při řešení problematiky násilí na ženách v rámci EU. V rámci průzkumu FRA formulovala doporučení týkající se legislativní úpravy na úrovni EU a členských států. Jedním z možných budoucích opatření by mělo být posouzení možnosti přistoupení k Úmluvě Rady Evropy o předcházení násilí páchanému na ženách a domácímu násilí a boji proti němu (Istanbulská úmluva) z roku 2011. V současné době jde o nejkomplexnější regionální nástroj, který se zabývá násilím na ženách. </p><p class="align-blok">Komplexní výsledky výzkumu jsou v anglickém jazyce dostupné <a title="Otevření do nového okna" href="http://fra.europa.eu/en/publication/2014/vaw-survey-main-results" target="_blank">zde</a>  a shrnutí v českém jazyce je dostupné <a title="Otevření do nového okna" href="http://fra.europa.eu/sites/default/files/fra-2014-vaw-survey-factsheet_cs.pdf" target="_blank">zde</a> . </p>

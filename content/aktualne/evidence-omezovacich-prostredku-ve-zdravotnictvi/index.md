---
title: "Evidence omezovacích prostředků ve zdravotnictví"
vystupy:
  - tz
oldUrl: "/aktualne/tiskove-zpravy-2015/evidence-omezovacich-prostredku-ve-zdravotnictvi"
date: 2015-11-09
perex: "<p>Ochránkyně usiluje o evidenci používání omezovacích prostředků ve zdravotních službách. O potřebě změnit v tomto smyslu právní úpravu informovala poslance v rámci své Zprávy o činnosti ve 3. čtvrtletí.</p>"
---

<!-- imported from the old website -->

<p>Po provedení systematických návštěv dětských psychiatrických nemocnic a záchytných stanic už předchozí ombudsman JUDr. Pavel Varvařovský doporučil Ministerstvu zdravotnictví<b> iniciovat změnu právní úpravy tak, aby byla zakotvena povinnost poskytovatelů zdravotních služeb vést evidenci používání omezovacích prostředků a vyhodnocovat ji</b>.</p> <p>Téma bylo předmětem korespondence a jednání s Ministerstvem zdravotnictví a Ministerstvem spravedlnosti s tím výsledkem, že bylo zapracováno do návrhu novelizace zákona o zdravotních službách, která je součástí v Poslanecké sněmovně právě projednávaného vládního návrhu zákona o ochraně zdraví před škodlivými účinky návykových látek.</p> <p>Vedení evidence použití omezovacích prostředků je poskytovatelům zdravotních služeb doporučeno metodickým opatřením Ministerstva zdravotnictví z roku 2009. To ovšem není závazné a podle poznatků ochránkyně není v praxi realizováno. I v případě, že je možné ze záznamů ve zdravotnické dokumentaci generovat přehledy použití omezení, ty nejsou následně vyhodnocovány. Skrývají a tolerují se tak případy preventivního (a tedy nezákonného) použití omezovacích prostředků a také není možné přijímat systematicky nápravná a preventivní opatření. <b>Omezovací prostředky jsou hrozbou pro důstojnost člověka, jsou-li použity neoprávněně nebo ponižujícím způsobem. Proto ochránkyně doporučuje zavedení povinnosti vést jejich evidenci a vyhodnocovat ji</b>. Ochránkyně se domnívá, že se tím umožní dlouhodobé kultivování praxe používání omezovacích prostředků a především se tím umožní pracovat na snížení nutnosti jejich použití. V neposlední řadě bude možná i efektivní kontrola ze strany krajských úřadů, která nyní vůbec neprobíhá.</p> <p>Ochránkyně také kritizuje formulaci, kterou Ministerstvo zdravotnictví připravilo do navrhované novely zákona o zdravotních službách. Podle ochránkyně nebude mít téměř žádný přínos, neumožní sledování a vyhodnocování jednotlivých případů použití omezovacích prostředků.</p> <p>Více o tomto tématu včetně návrhu znění zákona, který ochránkyně nabídla ministerstvu, najdete ve zprávě ochránkyně za 3. čtvrtletí <a href="/zpravy-o-cinnosti/zpravy-pro-poslaneckou-snemovnu/">zde</a>.</p>

---
title: "Média o úspěchu ochránkyně – prosadila častější sprchování ve věznicích"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2015/media-o-uspechu-ochrankyne-prosadila-castejsi-sprchovani-ve-veznicich/"
date: 2015-02-26
perex: "<p>Na doporučení veřejné ochránkyně práv byla povinnost věznic, umožnit odsouzeným sprchovat se nejméně dvakrát týdně,  zapracována do novely řádu výkonu trestu odnětí svobody. Od začátku března se tak změní dosud nastavený systém, který odsouzeným zaručoval koupání v teplé vodě pouze jednou za týden. Takto média na zprávu o úspěchu ochránkyně reagovala.</p>"
---

<!-- imported from the old website -->

<h5>Vězni se budou sprchovat dvakrát týdně</h5><p>Mladá fronta DNES dne 17. února napsala:</p><p>„BRNO Špína nešpína, čeští vězni se smějí sprchovat jen jednou týdně. To se od začátku března změní díky nové vyhlášce, kterou prosadila ombudsmanka Anna Šabatová. Díky ní se budou moci vězni sprchovat minimálně dvakrát týdně.</p><p>Dobrá zpráva to je především pro vězně, kteří nepracují. Těch je z celkového počtu 16 800 odsouzených asi 40 procent. Jejich zaměstnaní kolegové a obvinění ve vazbě se mohou koupat častěji už teď.</p><p>„Navýšení četnosti koupání se podstatně promítne do změny organizace práce zaměstnanců věznic,“ uvedla mluvčí Generálního ředitelství Vězeňské služby Hana Löffelmannová. Například v brněnské vazební věznici, kde je nyní bezmála šest set lidí ve vazbě nebo ve výkonu trestu, se změna nejvíc dotkne odsouzených, kteří přijíždějí odjinud k soudnímu jednání nebo kvůli dalšímu vyšetřování. „Tady bude potřeba efektivně naplánovat a zorganizovat koupání odsouzených, ale vše se zvládne se stávajícím počtem zaměstnanců,“ říká mluvčí věznice v Brně-Bohunicích Dana Krejčířová.</p><p>„Finanční náročnost nové vyhlášky upravující osobní hygienu ve věznicích bude přibližně činit půl milionu korun za rok. Přesnější vyčíslení nelze stanovit mimo jiné proto, že zaměstnaní vězni se již nyní sprchují každý den,“ popsal Jiří Hovorka, tiskový mluvčí ministerstva spravedlnosti. Úpravu vyhlášky prosadila ombudsmanka Anna Šabatová. Ta už před rokem při nástupu do úřadu veřejného ochránce práv říkala, že se chce zaměřit především na podmínky v českých věznicích.</p><p>„Krátce po příchodu do funkce jsem vyvolala debatu s Generálním ředitelstvím Vězeňské služby. Vyhlášku, která upravovala koupání vězňů pouze jednou týdně, jsem považovala za zcela nepřijatelnou a upozornili jsme i na rozpor s evropskými vězeňskými pravidly,“ uvedla Šabatová.</p><p>Evropská pravidla jako nezbytné minimum stanovují dvě koupání týdně. „Musí být zajištěno vhodné zařízení, aby se každý vězeň mohl vykoupat nebo osprchovat při teplotě odpovídající klimatickým podmínkám, a to pokud možno denně, nejméně však dvakrát týdně (v případě potřeby i častěji) v zájmu všeobecné hygieny,“ stojí ve vězeňských pravidlech.</p><p>Ombudsmanka Šabatová by chtěla do budoucna prosadit, aby se vězni mohli koupat každý den. „Z našich rozhovorů s generálním ředitelem Vězeňské služby vyplynulo, že on sám by chtěl umožnit, aby se každý vězeň mohl vysprchovat každý den, což se doufám povede,“ prohlásila Šabatová.</p><p>Podle mluvčí Generálního ředitelství Vězeňské služby Hany Löffelmannové by ale umožnění denního sprchování všem zhruba 19 tisícům vězňů v Česku znamenalo značné náklady.</p><p>„Tato změna by se musela nutně promítnout do rekonstrukce věznic – nejvhodnější řešení by spočívalo v přívodu teplé vody na cely. Bez toho by to se současným počtem zaměstnanců nešlo zvládnout. Také by se to promítlo do nákladů na spotřebu vody,“ dodala Löffelmannová.</p><p>Co se mění ve věznicích </p><ul><li>Všichni vězni se budou moci koupat minimálně dvakrát týdně. </li><li>Vrací se možnost, aby si vězni mohli nakoupit za poukázku zboží v kantýně. </li><li>Věznice bude vězňům poskytovat mýdlo a toaletní papír, které si zatím musí kupovat sami. </li><li>Ombudsmanka Anna Šabatová požádala ministerstvo spravedlnosti, aby po patnácti letech připravilo zvýšení odměny za práci ve vězení a aby byla valorizace odměny pravidelná.“</li></ul>

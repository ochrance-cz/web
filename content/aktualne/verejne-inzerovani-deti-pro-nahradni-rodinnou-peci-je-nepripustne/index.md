---
title: "Veřejné inzerování dětí pro náhradní rodinnou péči je nepřípustné"
tags:
  - Tisková zpráva
oldUrl: "/aktualne/tiskove-zpravy-2011/verejne-inzerovani-deti-pro-nahradni-rodinnou-peci-je-nepripustne"
date: 2011-02-09
perex: "<p></p>"
---

<!-- imported from the old website -->

<p>Zveřejňování osobních údajů dětí určených pro náhradní rodinnou péči na internetu a v dalších médiích je v rozporu s Úmluvou OSN o právech dítěte, zákonem o sociálně-právní ochraně dětí a zákonem o ochraně osobních údajů. Platí to i v případech, kdy by na základě zveřejněných údajů mohlo dojít k identifikaci dítěte dokonce jen v rámci úzkého okruhu osob, jako jsou spolužáci, kamarádi, učitelé apod.</p><p>Veřejný ochránce práv již dříve na základě šetření praxe Fondu ohrožených dětí upozorňoval, že ani orgánům sociálně-právní ochrany dětí, zařízením pro ústavní výchovu, ani nevládním organizacím nedává žádný zákon oprávnění zveřejňovat osobní údaje o dětech vhodných pro náhradní rodinnou péči na internetu. Tyto informace, včetně citlivých údajů o zdravotním stavu či etnickém původu, mohou být poskytovány pouze státem prověřeným zájemcům o náhradní rodinnou péči, nikoli široké veřejnosti. </p><p>Stejný názor v roce 2008 vyslovil i Výbor pro práva dítěte Rady vlády pro lidská práva a Úřad pro ochranu osobních údajů. Přesto v praxi i nadále dochází k tomu, že za účelem zprostředkování pěstounské péče či osvojení jsou citlivé osobní údaje dětí zveřejňovány na internetu. </p><p>Podle zástupkyně ochránce je takové jednání právně i morálně nepřípustné. Dítě nemůže být zbaveno svých základních lidských práv, kam patří i právo na soukromí a ochranu osobních údajů, jen proto, že se o něj nemůže postarat biologická rodina. </p><p>Závěry ochránce a navržená opatření k nápravě až dosud nebyla realizována a zástupkyně ochránce proto vítá současný postoj Ministerstva práce a sociálních věcí, které nyní vydalo jasné a jednoznačné výkladové stanovisko, závazné pro všechny orgány a instituce působící v oblasti náhradní rodinné péče. O jednoznačnosti a významu tohoto kroku svědčí i fakt, že je činěn ve shodě s Úřadem pro ochranu osobních údajů a veřejným ochránce práv. Jestliže kterýkoli státní či nestátní subjekt podílející se na náhradní rodinné péči dětí bude nakládat s osobními údaji dětí v rozporu s tímto stanoviskem, musí nést negativní důsledky svého jednání ze strany ministerstva, případně Úřadu pro ochranu osobních údajů.</p><p>Česká republika se na ústavní i mezinárodní úrovni zavázala respektovat a chránit soukromý a rodinný život před jakýmikoli neoprávněnými zásahy. V případě dětí musí být důsledné dodržování těchto zásad vyžadováno ještě striktněji. Podle Úmluvy OSN jsou všichni – zástupci dítěte, orgány státu i pověřené nestátní organizace – povinni respektovat právo dítěte, že nebude svévolně zasahováno do jeho soukromého života, ani nebude docházet k nezákonným útokům na jeho čest a pověst. Zveřejňování údajů o zdravotním stavu, etnickém původů, ale také o prospěchu a povahových vlastnostech dětí určených pro náhradní rodinnou péči podle zástupkyně ochránce takovým svévolným zásahem zcela jistě je. Upozorňuje, že vzhledem k povaze internetu a vývoji informačních technologií, údaje jednou na internet umístěné, tam zůstávají prakticky navždy. Zásah do práva a důstojnosti dítěte formou zveřejnění uvedených informací je tedy nevratný a neodčinitelný.</p><p>Zástupkyně ochránce si je vědoma argumentů zastánců zveřejňování, že jsou vedeni dobrým úmyslem ve snaze najít touto cestou dětem náhradní rodinu. Náhradní rodinná péče však v České republice není založena na přímém zprostředkování z nabídky dětí komukoli. Právě s ohledem na zájem dítěte jsou naopak zájemci o náhradní rodinnou péči zařazeni do evidence až po důkladném prověření jejich vhodnosti. Pokud bychom zcela absurdně vnesli do sociálně-právní ochrany dětí a systému náhradní rodinné péče tržní princip nabídka-poptávka, nabízí se podle zástupkyně ochránce s trochou nadsázky otázka, proč jsou s citlivými údaji na internetu inzerovány pouze děti a nikoli také zájemci o náhradní rodinnou péči. </p><p>Podle zástupkyně ochránce současný stav porušení právních předpisů nelze hodnotit jako neřešitelný střet dvou proti sobě stojících zájmů a práv – práva na rodinu a práva na ochranu soukromí. Pro oslovení široké veřejnosti a posílení zájmu o pěstounskou péči lze jistě využít jiných informačních forem a programů se zcela anonymizovanými údaji o dětech, či lépe s modelovými příklady, které ochranu soukromí a důstojnost dětí nebudou poškozovat.</p><p>Stanovisko MPSV je k dispozici na <a title="Otevření do nového okna" href="http://www.mpsv.cz/files/clanky/10285/Stanovisko_MPSV-osobni_udaje_deti.pdf" target="_blank">http://www.mpsv.cz/files/clanky/10285/Stanovisko_MPSV-osobni_udaje_deti.pdf</a> </p><p></p><p></p>

---
title: Oběti nezákonných sterilizací se po letech dočkají odškodnění – zákon
  schválil Senát, zbývá jen podpis prezidenta
date: 2021-07-22T12:04:34.805Z
vystupy:
  - tz
perex: Senát na čtvrtečním jednání schválil zákon o odškodnění obětí nezákonných
  sterilizací. Budou mít nárok na jednorázovou částku 300 000 korun. Zákon se
  vztahuje na sterilizace provedené mezi červencem 1966 a koncem března 2012,
  tedy na dobu platnosti někdejšího zákona o zdraví lidu. Ombudsman na
  protiprávně prováděné sterilizace upozorňuje už přes 15 let.
---
<p>Zákon se vztahuje na všechny oběti nezákonných sterilizací. V&nbsp;roce 2004 se již na prvního ombudsmana Otakara Motejla obrátily ženy, které nevratný zákrok ovlivňující plodnost podstoupily často během porodů císařským řezem a nemohly udělit řádný souhlas. Některé oběti zažily i nátlak a pohrůžky &ndash; například odebráním dětí nebo sociálních dávek.</p>

<p>Ženy se v&nbsp;roce 2009 dočkaly omluvy z úst tehdejšího premiéra Jana Fischera a ministra pro lidská práva Michaela Kocába, zákon o odškodnění ale dosud chyběl.</p>

<p>&bdquo;Je to uzavření několik desetiletí trvající nespravedlnosti. Žádné peníze nemohou nahradit škody na zdraví a psychice, ale jde o zásadní gesto ze strany státu směrem k&nbsp;obětem,&ldquo; vítá přijetí zákona o odškodnění za nezákonně provedené sterilizace zástupkyně ombudsmana Monika Šimůnková. Ta se o odškodnění pro nedobrovolně sterilizované ženy intenzivně zasazuje už od doby působení v&nbsp;pozici zmocněnkyně pro lidská práva.</p>

<p>Zákon bude účinný od začátku příštího roku. Žádosti bude možné podávat v&nbsp;následujících třech letech. Posuzovat je bude ministerstvo zdravotnictví.</p>

<p>Ti, kdo by chtěli o odškodnění požádat, by si měli shromáždit všechny dostupné dokumenty potvrzující provedení zákroku a jeho okolnosti &ndash; především jakékoli zdravotnické záznamy. Jako důkaz mohou posloužit i svědectví dalších lidí.</p>



{{< cas >}}


datum :: test<br />
datum :: popis co se stalo<br />
datum :: popis co se stalo<br />


{{< /cas >}}



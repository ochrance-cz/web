---
title: "Britský Nejvyšší soud rozhodl o přímé diskriminaci na základě sexuální orientace"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2014/britsky-nejvyssi-soud-rozhodl-o-prime-diskriminaci-na-zaklade-sexualni-orientace/"
date: 2014-04-08
perex: "<p>Nejvyšší soud Spojeného království Velké Británie a Severního Irska považuje odmítnutí ubytování registrovaných partnerů v hotelu za přímou diskriminaci na základě sexuální orientace.</p>"
---

<!-- imported from the old website -->

<p class="align-blok">Pán a paní Bullovi, kteří v případě vystupují jako odvolatelé (appelants), vlastní soukromý hotel v Cornwallu. Oba jsou věřící křesťané a pohlavní styk mimo tradiční manželství považují za hřích. Na základě tohoto přesvědčení zavedli v hotelu pravidlo, na základě kterého byly dvoulůžkové pokoje (double bedrooms) přístupné pouze heterosexuálním manželským párům. Odpůrci jsou pánové Hall a Preddy, kteří spolu žijí v registrovaném partnerství. Pan Preddy zarezervoval telefonicky dvoulůžkový pokoj v hotelu odvolatelů, kteří mu rezervaci potvrdili, avšak neuvedli informace o zavedeném pravidle, které se vztahuje na tyto pokoje. Tato skutečnost jim byla sdělena až po příchodu do hotelu, kde jím bylo odmítnuto poskytnutí požadovaného pokoje. </p><p class="align-blok">V důsledku uvedeného jednání podali odpůrci za podpory Komise pro rovnost a lidská práva (The Equality and Human Rights Commission) žalobu k soudu (Bristol County Court). Žalobu opřeli o ustanovení nařízení provádějící zákon o rovném zacházení „Equality Act (Sexual Orientation) Regulations 2007“. Odvolatelé se bránili mimo jiné tím, že by soud měl přihlédnout k jejich svobodě vyjadřovat svou náboženskou víru chráněnou článkem 9 Evropské úmluvy o lidských právech. </p><p class="align-blok">Spor se dostal až k Nejvyššímu soudu, který dne 27. listopadu 2013 rozhodl tak, že se v daném případě jedná o přímou diskriminaci na základě sexuální orientace. Své rozhodnutí zdůvodnil tím, že v daném případě došlo k méně příznivému zacházení se stejnopohlavními páry v registrovaném partnerství oproti heterosexuálním manželským párům, přičemž toto rozdílné zacházení bylo založeno právě na sexuální orientaci. Na základě uvedeného Nejvyšší soud odvolání zamítl. </p><p class="align-blok">Shrnutí případu v angličtině si můžete přečíst <a title="Otevření do nového okna" href="http://www.non-discrimination.net/content/media/UK-65-sexual%20orientation%20discrimination%20in%20access%20to%20accommodation%20flash%20report.pdf" target="_blank">zde</a>  a <a title="Otevření do nového okna" href="http://supremecourt.uk/decided-cases/docs/UKSC_2012_0065_PressSummary.pdf" target="_blank">zde</a> .</p><p class="align-blok">Text rozsudku v angličtině naleznete <a title="Otevření do nového okna" href="http://supremecourt.uk/decided-cases/docs/UKSC_2012_0065_Judgment.pdf" target="_blank">zde</a> .</p>

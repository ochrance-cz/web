---
title: "Nájemníci mají právo přizpůsobit bydlení svému zdravotnímu postižení, rozhodl britský soud"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/najemnici-maji-pravo-prizpusobit-bydleni-svemu-zdravotnimu-postizeni-rozhodl-britsky-so/"
date: 2019-06-10
perex: "<p>Britský soud se zastal ženy se zdravotním postižením, které pronajímatel nepovolil upravit byt podle jejích potřeb.</p>"
---

<!-- imported from the old website -->

<p>Soud v Cardiffu (Wales, Velká Británie) se v lednu tohoto roku zabýval případem ženy se zdravotním postižením, které pronajímatel nepovolil provést v bytě potřebné úpravy.</p> <p>Paní Stacey Smailes má vzácné genetické onemocnění pojivové tkáně (tzv. Ehlers-Danlos syndrom) jehož důsledkem je omezená možnost pohybu. Se svojí rodinou žila v bytě, který byl ovšem pro její zdravotní stav nevyhovující. Paní Smailes proto chtěla byt přizpůsobit svým potřebám a provést jisté úpravy. To zahrnovalo například přesunutí kuchyně do prostorného obývacího pokoje, který neomezuje použití invalidního vozíku, a dále přesunutí dveří v ložnici blíž k posteli, aby mohla v noci bez pomoci ostatních snadněji dojít na toaletu. </p> <p>Sjednaná nájemní smlouva ovšem zakazovala v bytě jakékoli změny. Paní Smailes požádala pronajímatele (firma Clewer Court Roads Ltd.), aby vzhledem k jejímu zdravotnímu stavu úpravy v bytě povolil. Pronajímatel to však odmítl, a tak se rodina paní Smailes z bytu odstěhovala. Paní Smailes se rozhodnutím pronajímatele cítila diskriminována a za pomoci britské Komise pro rovné zacházení a lidská práva (Equality and Human Rights Commission, dále v textu „Komise“) se obrátila na soud. </p> <p>Soud v lednovém rozsudku uvedl, že pronajímatel měl povolit požadované úpravy bytu. Vzhledem ke zdravotnímu postižení paní Smailes se totiž podle soudu jedná o odůvodněné a nutné úpravy. Soud uvedl, že pronajímatelé musí změnit nájemní smlouvy, aby úpravy v bydlení za podobných okolností byly možné.</p> <p>Podle Komise se jedná o důležitý rozsudek. Podobné problémy totiž podle Komise řeší mnoho lidí s postižením ve Velké Británii, kteří jsou kvůli nedostatku vhodného bydlení a zbytečné byrokracie nuceni obývat byty za nevyhovujících podmínek, což v konečném důsledku rovněž přispívá k jejich závislosti na druhých osobách. Podle Komise by měl být domov místem, kde se lidé cítí v bezpečí a nic je neomezuje, kde se mohou svobodně pohybovat bez obtíží a závislosti na druhých. Komise proto doufá, že rozsudek soudu přispěje k tomu, aby se lidé s postižením ve Velké Británii konečně domohli svého práva na nezávislý život.</p> <p>Více informací zde:</p> <a href="https://www.equalityhumanrights.com/en/our-work/news/disabled-woman-wins-court-case-make-necessary-adaptations-her-home" target="_blank">https://www.equalityhumanrights.com/en/our-work/news/disabled-woman-wins-court-case-make-necessary-adaptations-her-home</a>

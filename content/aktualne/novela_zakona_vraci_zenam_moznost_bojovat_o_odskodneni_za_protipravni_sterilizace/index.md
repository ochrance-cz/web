---
title: Novela zákona vrací ženám možnost bojovat o odškodnění za protiprávní
  sterilizace
date: 2025-09-16T09:06:00
vystupy:
  - tz
perex: <p>Žádné srozumitelné vysvětlení a poučení o důsledcích operace se ženě
  z&nbsp;Krnova nedostalo. Až po zákroku jí strčili do ruky informovaný souhlas
  se sterilizací, kterou jí provedli. Papír podepsala. Kvůli tomu jí
  Ministerstvo zdravotnictví zamítlo žádost o odškodnění za protiprávní
  sterilizaci. Příběh této ženy nakonec dopadl dobře. Díky pomoci ombudsmana
  ministerstvo vyhovělo její nové žádosti a žena dostala 300 tisíc korun jako
  odškodnění. Nyní mají novou šanci i další oběti protiprávní sterilizace. Od
  půlky srpna mohou ženy díky novele zákona podávat znovu žádosti, které dříve
  ministerstvo zamítlo nebo řízení o nich zastavilo. Stejně tak dává šanci
  ženám, které dosud neměly odvahu o odškodnění požádat. Novela prodlužuje lhůtu
  pro podávání žádostí až do začátku ledna 2027.&nbsp;</p>
attachments:
  - link: https://eso.ochrance.cz/Nalezene/Edit/13866#Poznamka
    title: Případ ženy z Krnova - zpráva o šetření
  - title: Podcast Na kávu s ombudsmanem na téma protiprávních sterilizací
    file: https://www.ochrance.cz/aktualne/na_kavu_s_ombudsmanem_117-_dil_silny_pribeh_se_skryva_za_kazdou_zenou_u_ktere_byla_provedena_protipravni_sterilizace/
  - title: Pochybení ministerstva - Zpráva o šetření z vlastní iniciativy
    file: https://eso.ochrance.cz/Nalezene/Edit/12232
---
<p>
<i>„Prodloužení lhůty k podávání žádostí o odškodnění za protiprávní sterilizace by mohlo pomoct ženám, které po zamítnutí rezignovaly na další pokusy v novém správním řízení. To se týká například žen, které se na nás obrátily příliš pozdě, kdy už uplynuly lhůty pro podání rozkladu, správní žaloby anebo pro přezkumné řízení,“</i> vysvětluje ombudsman Stanislav Křeček.&nbsp;
<i>„Podání nové žádosti jim umožní navrácení do odškodňovacího řízení. Pokud ministerstvo novou žádost zamítne, ženy budou mít možnost se znovu odvolat, nebo podat žalobu,“ dodává ombudsman.&nbsp;</i></p>
<p>&nbsp;</p>
<blockquote>
<p>
<strong>Jste obětí protiprávní sterilizace a ministerstvo nebo ministr zamítli Vaši žádost o odškodnění?</strong>
<br>•&nbsp;&nbsp;&nbsp;&nbsp;Nejprve zjistěte, jestli ještě běží lhůta, kdy se můžete proti rozhodnutí odvolat (podat rozklad), nebo je ještě čas podat žalobu k soudu.
<br>•&nbsp;&nbsp;&nbsp;&nbsp;Pokud již uplynula lhůta k podání rozkladu nebo žaloby, a Vy jste přesvědčena, že na odškodnění máte nárok, podejte novou žádost k Ministerstvu zdravotnictví.</p>
<p>
<strong>Jste obětí protiprávní sterilizace a dosud jste o odškodnění nikdy nežádala? Máte možnost tak učinit až do 4. 1. 2027.</strong></p>
<p>
<strong>Co by měla žádost o odškodnění obsahovat?</strong>
<br>•&nbsp;&nbsp;&nbsp;&nbsp;Jméno a příjmení, datum narození, adresa (trvalého bydliště i doručovací).&nbsp;
<br>•&nbsp;&nbsp;&nbsp;&nbsp;Místo (nemocnice, porodnice) a datum, kde byla sterilizace provedena.
<br>•&nbsp;&nbsp;&nbsp;&nbsp;Vylíčení podstatných skutečností a okolností týkajících se zákroku sterilizace (jak se události kolem zákroku odehrály).
<br>•&nbsp;&nbsp;&nbsp;&nbsp;Návrh důkazů, které podporují vaše tvrzení. Můžete přiložit listiny, pokud je máte u sebe. Pokud ne, ministerstvo si zdravotnickou dokumentaci vyžádá samo u nemocnice, kterou uvedete v žádosti.&nbsp;
<br>•&nbsp;&nbsp;&nbsp;&nbsp;Bankovní účet pro přijetí odškodnění.&nbsp;
<br>•&nbsp;&nbsp;&nbsp;&nbsp;Podpis žadatelky.</p>
<p>
<strong>Jaké důkazy můžete předložit?</strong>
<br>•&nbsp;&nbsp;&nbsp;&nbsp;Důkazem může být zdravotnická dokumentace, ale také svědecké výpovědi, odborná vyjádření, znalecké posudky, zprávy ze šetření ombudsmana, deníky, kalendáře s poznámkami, dopisy apod.
<br>•&nbsp;&nbsp;&nbsp;&nbsp;Bližší informace naleznete také na 
<a href="https://mzd.gov.cz/zadosti-o-odskodneni-protipravnich-sterilizaci/">mzd.gov.cz/zadosti-o-odskodneni-protipravnich-sterilizaci/</a></p></blockquote>
<p>
<i>„Opakovaně se na nás obrací oběti sterilizace zejména ze dvou důvodů. Jedním z&nbsp;nich je ten, že ministerstvo jejich žádost projednává mnohem déle, než jsou zákonné lhůty. Dalším důvodem jsou případy, kdy ministerstvo žádost zamítlo – těch jsme dosud řešili přibližně 50,“</i> dodává Křeček. Jeho zprávy o šetření ženy přikládají k&nbsp;novým žádostem, ale i k&nbsp;rozkladům a správním žalobám. Kritizuje v&nbsp;nich postup ministerstva i ministra. Už v&nbsp;desítkách případů ministerstvo přehodnotilo svůj právní názor a odškodnění ženám přiznalo.&nbsp;</p>
<figure class="image">
<img src="https://www.ochrance.cz/aktualne/novela_zakona_vraci_zenam_moznost_bojovat_o_odskodneni_za_protipravni_sterilizace/facebookova_grafika_2024_24_.png" alt="Na obrázku je časová osa. Nadpis zní: Více než 20 let trvající případ pro ombudsmana. Pak následují data a popis události. 2005 – Na protiprávní sterilizace poprvé upozornil první český ombudsman Otakar Motejl. Usiloval o to, aby ženy dostaly odškodnění a stát se jim omluvil. 2009 – Ženy se dočkaly omluvy. 2022 – Začal platit zákon o odškodnění protiprávních sterilizací. 2024 – Ombudsman při šetření zjistil pochybení ministerstva při posuzování žádostí. 2025 – V lednu skončila lhůta pro podání žádosti o odškodnění. Díky novele zákona mohou ženy podat žádost ještě další 2 roky"></figure>
<p>Žádosti obětí sterilizace ministerstvo v&nbsp;minulosti odmítalo třeba kvůli tomu, že&nbsp;ženy nemohly doložit zdravotnickou dokumentaci. Ta&nbsp;byla v&nbsp;řadě případů skartovaná, ztracená nebo zničená (třeba působením přírodních vlivů). Ministerstvo se&nbsp;v prvním roce vyřizování žádostí odmítlo jinými důkazy zabývat. Žádosti automaticky zamítalo. To ombudsman i soudy opakovaně kritizovali. Křeček upozorňoval také na nedodržování šedesátidenních zákonných lhůt, které má ministerstvo na vyřizování žádostí. Nedostatečná a dlouhodobě nevstřícná komunikace ministerstva se ženami, které žádaly o odškodnění, ale i nulová snaha se dohodnout s&nbsp;ombudsmanem, ho vedla až k&nbsp;podání 
<a href="https://eso.ochrance.cz/Nalezene/Edit/13234">sankčního vyrozumění</a>, které předložil vládě v&nbsp;září minulého roku.</p>
<p>&nbsp;</p>
<p>&nbsp;</p>

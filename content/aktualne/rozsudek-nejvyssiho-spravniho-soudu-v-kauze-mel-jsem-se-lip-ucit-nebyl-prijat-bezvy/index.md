---
title: "Rozsudek Nejvyššího správního soudu v kauze „Měl jsem se líp učit!“ nebyl přijat bezvýhradně"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2014/rozsudek-nejvyssiho-spravniho-soudu-v-kauze-mel-jsem-se-lip-ucit-nebyl-prijat-bezvy/"
date: 2014-01-09
perex: "<p>V případě diskriminace podle rasy, pohlaví nebo národnosti pro porušení zákona o regulaci reklamy není třeba dokazovat rozpor s dobrými mravy. </p>"
---

<!-- imported from the old website -->

<p class="align-blok">V říjnu 2009 několik dělníků pracujících na výkopu v centru Prahy obléklo v rámci reklamní kampaně žlutá trička s nápisem „Měl jsem se líp učit!“ a odkazem na stránky výše zmíněného serveru. Na oplátku jim prý bylo poskytnuto pivo a cigarety. Reklamní kampaň by v této podobně sama o sobě vadnou nebyla, avšak žluté triko oblékli ve většině případů dělníci romského etnika. Občanské sdružení Romea, o. s. pak podalo podnět magistrátu hlavního města Prahy na zahájení správního řízení. Magistrát shledal porušení § 2 odst. 3 zákona o regulaci reklamy a udělil reklamní agentuře Underline, a. s. pokutu ve výši 100 000 Kč. Ministerstvo průmyslu a obchodu, jako orgán rozhodující ve druhém stupni, snížilo pokutu na 80 000 Kč.  Proti tomuto rozhodnutí podala reklamní agentura žalobu, o které v prvním stupni rozhodoval Městský soud v Praze. Ten ve svém rozsudku konstatoval, že správní orgány měly povinnost odůvodnit rozpor reklamy s dobrými mravy. Protože tak však neučinili, soud rozhodnutí zrušil a vrátil jej Ministerstvu k dalšímu řízení. </p><p class="align-blok">Nejvyšší správní soud se s argumentací městského soudu však neztotožnil. Podle § 2 odst. 3 zákona o regulaci reklamy v případě diskriminace podle rasy, pohlaví nebo národnosti pro porušení zákona není třeba dokazovat rozpor s dobrými mravy. Takovéto diskriminační důvody jsou podle judikatury obzvlášť zavrženíhodné, není u nich třeba prokazovat úmysl a ani svoboda projevu, spojená i s reklamou, nad nimi nikdy nemůže převážit. Stejně tak se vždy jedná o snižování lidské důstojnosti a není třeba posuzovat postoj přímých aktérů. Reprezentují totiž v tu chvíli celou menšinu. Správní orgány se tedy nedopustily žádného porušení povinnosti, rozsudek městského soudu byl zrušen a vrácen k dalšímu řízení.</p><p class="align-blok">Jinak tomu ovšem je u ostatních diskriminačních důvodů, neuvedených v demonstrativním výčtu (např. věk, sexuální orientace, zdravotní postižení). Pokud jde například o diskriminaci jednotlivců vykonávajících těžkou manuální práci, pak je třeba porušení dobrých mravů prokázat.</p><p class="align-blok">Rozhodnutí Nejvyššího správního soudu (dostupné <a title="Otevření do nového okna" href="/uploads-import/DISKRIMINACE/aktuality/0046_1As__130_20131031163253_prevedeno.pdf" target="_blank"> zde</a> (317.9 kB, Adobe Acrobat dokument)) nebylo přijato odbornou veřejností bezvýhradně. Diskuzi podnítil zejména Michal Hájek svým příspěvkem na Jiném právu (dostupný <a title="Otevření do nového okna" href="http://jinepravo.blogspot.cz/2013/12/michal-hajek-mel-jsem-se-lip-ucit-aneb.html" target="_blank">zde</a> ), kritizující přílišný paternalismus Nejvyššího správního soudu. Ochránce bude i nadále sledovat rozhodování správních soudů v této agendě.</p><p> </p>

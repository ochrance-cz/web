---
title: "Špatné zacházení se seniory v neregistrovaném zařízení"
tags:
  - Tisková zpráva
oldUrl: "/aktualne/tiskove-zpravy-2014/spatne-zachazeni-se-seniory-v-neregistrovanem-zarizeni"
date: 2014-08-28
perex: "<p>V Domově Petruška v Šestajovicích zjistila veřejná ochránkyně práv špatné zacházení s klienty, omezování jejich osobní svobody, zásahy do soukromí, problematické zacházení s léky, nedostatky v poskytování stravy a zanedbávání bezpečnosti klientů. Poznatky ochránkyně vyplývají z neohlášené dvoudenní systematické návštěvy zařízení.</p>"
---

<!-- imported from the old website -->

<p>Zařízení podle zjištění ochránkyně <strong>nelegálně (bez řádné registrace) poskytovalo sociální služby</strong> a nedodržovalo při tom potřebné standardy kvality. Klienty byli senioři. Mnoho z nich trpělo psychiatrickým onemocněním.</p><p>Klienti byli fakticky <strong>zavřeni v zařízení</strong> bez jakékoli činorodé aktivity, pobývali <strong>v nedůstojných podmínkách</strong> nerespektujících jejich soukromí a lidskou důstojnost, a to ani při vykonávání hygieny.</p><p>Zařízení <strong>nevedlo podrobné záznamy</strong> o poskytovaných službách, ani o důležitých informacích o klientech, včetně jejich zdraví. Většinu informací si personál předával pouze ústně. Na druhou stranu zařízení řádně <strong>nechránilo osobní údaje klientů</strong> (osobní doklady klientů, jejich lékařské zprávy, soudní rozhodnutí, rozhodnutí o výši důchodu apod. byly volně přístupné veškerému personálu).</p><p>Domov Petruška byl (dosud je) formálně pouze ubytovacím zařízením, proto <strong>nebyl oprávněn poskytovat sociální služby ani ošetřovatelskou péči</strong>. Přesto tak činil, a to bez odborného dohledu. Personál neoprávněně poskytoval jednodušší zdravotní a ošetřovatelskou péči a podával klientům léky (včetně velkého množství psychofarmak). Léky byly volně přístupné (v neuzamčených skříňkách). Personál také klientům vedl tzv. medikační listy, v nichž údaje o podaných lécích neopatřoval datem ani podpisem, změny se prováděly škrtáním (riziko podání špatného léku, riziko přehlédnutí změny). Takovou praxi ochránkyně považuje za nepřípustnou.</p><p>Klienti byli vystaveni riziku <strong>podvýživy</strong> z důvodu nutričně nevyvážené a jednotvárné stravy, což hlavně u lidí trpících demencí negativně ovlivňuje jejich zdravotní stav.</p><p>Zařízení bylo neustále <strong>uzamčeno</strong> a klienti ho mohli opustit pouze se svolením personálu. Ten tak mohl jednat svévolně a nezákonně omezovat osobní svobodu klientů. Jeden klient dokonce vůbec nesměl opustit budovu, a to přesto, že se zařízením neměl sjednanou ani smlouvu o ubytování. Fakticky byl v zařízení <strong>držen proti své vůli</strong>.</p><p>Klienti prakticky <strong>nemohli rozhodovat o svém životě. Nakládání s penězi klientů bylo zcela neprůhledné</strong>. Žádný z klientů neměl vyúčtování, důchody jim přicházely složenkou na adresu zařízení a fakticky celý jej odevzdávali ředitelce. Až na výjimky proto u sebe klienti neměli <strong>žádné finanční prostředky</strong>, s nimiž by mohli nakládat. Pokud si chtěli něco pořídit, museli prosit ředitelku o „kapesné“. </p><p>S ohledem na závažnost zjištění a neexistenci oprávnění k poskytování sociálních služeb <strong>ochránkyně trvala na okamžitém splnění podmínek pro registraci</strong> a podání žádosti o registraci. Do té doby zařízení požádala, aby neposkytovalo ošetřovatelskou a zdravotnickou péči, přestalo omezovat osobní svobodu klientů a zasahovat do jejich soukromí.</p><p>Současně se ochránkyně <strong>obrátila na léčebnu dlouhodobě nemocných a psychiatrickou nemocnici</strong>, z nichž bylo do Domova Petruška přijato více klientů. Informovala je o povaze tohoto zařízení a vyzvala je, aby ho nedoporučovali pacientům, pokud po propuštění potřebují další péči. Ochránkyně se rovněž obrátila na praktickou lékařku klientů a vysvětlila jí status zařízení a <strong>zákonné limity sdělování informací o zdravotním stavu</strong>.</p><p>Zařízení na zjištění ochránkyně a její doporučení ze dne 30. května 2014 <strong>nereagovalo</strong> a kroky k nápravě zřejmě nepodniklo ani přes opakovanou výzvu ze dne 17. července 2014. Proto se ochránkyně rozhodla informovat o svých zjištěních veřejnost a zveřejnit i zprávu z návštěvy zařízení.</p><p><a title="Otevření do nového okna" href="/uploads-import/ochrana_osob/ZARIZENI/Socialni_sluzby/ZZ_Domov_Petruska.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Zpráva z návštěvy zařízení</a> (860.8 kB, Adobe Acrobat dokument)</p><p><a title="Otevření do nového okna" href="http://www.policie.cz/clanek/neuveritelny-pripad-podvadeni-senioru.aspx" target="_blank">O zařízení se aktuálně zajímá i Policie ČR</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p>

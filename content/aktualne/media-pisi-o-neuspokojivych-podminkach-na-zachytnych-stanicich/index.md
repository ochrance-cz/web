---
title: "Média píší o neuspokojivých podmínkách na záchytných stanicích"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/media-pisi-o-neuspokojivych-podminkach-na-zachytnych-stanicich/"
date: 2014-10-06
perex: "<p>Na tiskové konferenci dne 9. 9. 2014 seznámila ochránkyně veřejnost se závěry své Souhrnné zprávy ze systematických návštěv protialkoholních záchytných stanic. Média informovala o poznatcích ochránkyně následujícím způsobem.</p>"
---

<!-- imported from the old website -->

<h4>O umístění na záchytku musí rozhodnout pouze lékař </h4><p>Deník Právo o tématu pojednal v příspěvku Miroslava Homoly ze dne 10. 9. 2014:</p><p>„Krajské úřady jako zřizovatelé, ministr vnitra a ministerstvo zdravotnictví dostali z kanceláře veřejné ochránkyně práv nepříliš lichotivý rozbor s doporučeními. Je to výsledek rok trvajícího zkoumání činnosti českých záchytných stanic. Jejich úroveň je podle ombudsmanky velmi rozdílná, stejně jako například ceny, které musí klienti za použití v těchto zařízeních zaplatit. Rozmezí je od 600 až do 4300 korun za jednu noc.</p><p>„Hlavní příčinou nedostatků je především personální i materiální nedostatečnost, pracovníci také nebývají dostatečně proškoleni, to pak vede k častému porušování lidských práv,“ uvedla ochránkyně práv Anna Šabatová. Jak doplnila, jsou samozřejmě případy, kdy je zapotřebí použít omezovací prostředky, ovšem tento způsob bývá používán častěji, než je nezbytně nutné. Často za to může právě nedostatek lidí na těchto stanicích, někdy dokonce o omezení na pohybu rozhoduje střední zdravotnický personál, což je protiprávní jednání, podobně jako některé další zjištěné závady.</p><p>Nikoli střední zdravotnický personál, nebo dokonce policie, ale zásadně vždy pouze lékař rozhoduje o umístění člověka na záchytce, o jeho propuštění z ní, o medikaci a o použití omezovacích prostředků. To jsou nejdůležitější závěry z provedené kontroly v šesti záchytkách – v Karviné, Kroměříži, Liberci, Ostravě, Plzni a v Praze.</p><p> V ČR funguje 18 protialkoholních stanic. Většinou v nich pracují ženy, což je další z velkých problémů, na který kontrola upozorňuje. Za závažnou považuje Šabatová i nedostatečnou dokumentaci a evidenci o prováděných zákrocích, především pak ve spojitosti s omezením pohybu člověka, tedy většinou přivázání, tedy „přikurtování“, opilce.</p><p> Jak Šabatová uvedla, i kvůli těmto nedostatkům Česká republika již dvakrát v poslední době prohrála soudní spor pro porušování lidských práv.</p><p>„Je možné používat donucovací prostředky a v závažných případech o tom může rozhodnout i střední personál záchytky, musí však o tom neprodleně uvědomit lékaře, a o tomto postupu vést důkladnou evidenci. Vždy se jedná o zásah do lidských práv, a to je třeba mít na zřeteli.“ doplnila ochránkyně.</p><p>Při kontrolách se také ukázalo, že čím více je personálu na záchytce, tím méně se donucovací prostředky používají.“</p><h4>Šabatová: Podmínky na záchytkách jsou neuspokojivé, je nutná změna </h4><p>Zpravodajství ČTK téma shrnulo v příspěvku Vladimíra Klepáče ze dne 10. 9. 2014: </p><p>„Podmínky v záchytných protialkoholních stanicích jsou podle ombudsmanky Anny Šabatové neuspokojivé. Většina z nich se podle ní potýká s nedostatkem zdravotnického personálu, lékařská péče není na požadované úrovni a je předražená.</p><p>Novinářům řekla, že většina z nich se potýká s nedostatkem zdravotnického personálu, lékařská péče není na požadované úrovni a donucovací prostředky jsou používány ve vztahu k podnapilým neúměrně.</p><p>Některé záchytky podle Šabatové navíc žádají po klientech za péči přemrštěné částky, kdy pacient zaplatí za noc v nich více než za přespání v luxusním hotelu.</p><p>V republice je 18 protialkoholních stanic. Na provoz šesti z nich, a to v Karviné, Kroměříži, Liberci, Ostravě, Plzni a v Praze se v uplynulých měsících zaměřili pracovníci kanceláře ombudsmanky.</p><p>Šabatová zdůraznila, že kontroly sice zjistily závažná pochybení, která je nutné odstranit, zároveň ale ocenila obětavou práci pracovníků těchto zařízení. Ministerstvo zdravotnictví v souvislosti s výsledky kontrol žádá o změnu legislativy, která podstatně zpřísní podmínky pro nakládání s klienty. Svoji zprávu z kontrol rozeslala Šabatová také krajským úřadům, které jsou zřizovateli záchytek, a to s žádostí o sjednání nápravy.</p><p> &quot;V první řadě je nutné si uvědomit, že o umístění podnapilého na záchytnou stanici, podání vhodných léčiv pro zklidnění nebo použití omezovacích prostředků (poutání na lůžko) a propuštění pacienta, rozhoduje podle zákona pouze lékař,&quot; uvedla Šabatová. Při kontrolách se pracovníci kanceláře ombudsmanky ale setkali s tím, že tato rozhodnutí činil zdravotnický personál. Lékař v jednom případě nebyl ani v dosažení na telefonu, aby rozhodl o tom, jak bude naloženo s pacientem.</p><p> Za problém považuje ochránkyně práv i to, že na většině záchytek pracují převážně ženy. Vzhledem k tomu, že mohou být napadeny podnapilými, vždy by podle ní měl mít službu na záchytce dvoučlenný tým, v kterém je aspoň jeden muž.</p><p>Šabatová zdůraznila, že používání jakýchkoli omezovacích prostředků či léčiv by mělo být přiměřené. Navrhuje, aby vznikla centrální evidence, do které budou povinně zapisovány všechny případy použití donucovacích prostředků, tedy většinou kurtů na připoutávání. &quot;Nejlepší prevencí před přehnaným používáním donucovacích prostředků je mít nad nimi dobrý přehled,&quot; vysvětlila ombudsmanka.</p><p> Nelíbí se jí, že některé záchytky žádají za noc v jejich péči po klientech až 4300 korun, zatímco jiné jen 600 korun. Částka by měla být stanovena jednotně a centrálně, zdůraznila veřejná ochránkyně práv. Připomněla, že pobyt na záchytné stanici hradí jen necelá třetina pacientů.</p><p>Většina krajů přispívá ročně na provoz záchytky částkou od tří do sedmi milionů korun. Podle Šabatové jsou ale nutné vyšší investice, a to na rozšíření zdravotnického personálu a jeho lepší proškolení. Současný systém fungování záchytek v zemi považuje za dlouhodobě neudržitelný.“</p><p>Souhrnná zpráva ze systematických návštěv protialkoholních záchytných stanic je dostupná <a href="https://www.ochrance.cz/ochrana-osob-omezenych-na-svobode/zarizeni/zdravotnicka-zarizeni/zachytne-stanice/">zde</a>.</p>

---
title: "Nová publikace z řady Stanoviska: Přestupky"
oldUrl: "src/www.ochrance.cz/aktualne/tiskove-zpravy-2012/nova-publikace-z-rady-stanoviska-prestupky"
date: 2012-09-19
perex: "<p>Ochránce vydal již devátou publikaci z řady Stanoviska. Sborník Přestupky uceleným způsobem vysvětluje proces projednávání přestupku, rozhodování úřadů a práva účastníků přestupkových řízení.</p>"
---

<!-- imported from the old website -->

<p>V rámci seznamování odborné i širší veřejnosti se svými poznatky vydal ochránce již devátou publikaci z řady Stanoviska. Sborník Přestupky přináší ucelený výklad postupu správních orgánů při projednávání přestupků. Pojednává zejména o právu osob zúčastněných v přestupkovém procesu, ať už jde o oznamovatele přestupků, poškozené, anebo podezřelé a obviněné. </p><p>Publikace může sloužit jako metodická pomůcka úředníkům pověřeným projednáváním přestupků, členům přestupkových komisí, městským a obecním strážníkům i policistům. Bude ale zajímavou a prospěšnou pomůckou i pro další zájemce o tento úsek výkonu státní správy.</p><p>Sborník v úvodu nejprve vysvětluje základní pojmy a srozumitelně zodpovídá nejčastější dotazy, které lidé v souvislosti s přestupky ombudsmanovi kladou. Další části se pak věnují postupu správních orgánů před zahájením řízení a v samotném průběhu řízení. Ochránce vysvětluje, jaké jsou zásady přestupkového řízení, jaká jsou procesní práva obviněného a dalších účastníků řízení, jak probíhá ústní jednání, jaké podklady pro vydání rozhodnutí má správní orgán před rozhodnutím shromáždit, jaké jsou lhůty pro vydání rozhodnutí, náležitosti rozhodnutí a možnosti odvolání proti němu. </p><p>Vysvětlení procesu doplňuje přehled zásadních soudních rozhodnutí především Nejvyššího správního soudu i s uvedením argumentace, kterou soud své rozhodnutí odůvodnil. Podstatnou část publikace pak představuje popis konkrétních případů, kterými se ochránce zabýval. Tyto případy jsou cenným zdrojem informací o tom, jak by měly úřady v obdobných situacích postupovat.</p><p>Publikace Přestupky není prodejná a je přímo distribuována krajským úřadům, obcím s rozšířenou působností a městským částem Prahy a Brna. Pro další zájemce je pak k dispozici v elektronické podobě <a href="https://www.ochrance.cz/dalsi-aktivity/publikace/sborniky-stanoviska/">zde</a>.</p>

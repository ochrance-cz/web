---
title: "ÚS potvrdil názor ochránce o přednosti mezinárodní ochrany před vydáním cizince"
vystupy:
  - tz
oldUrl: "/aktualne/tiskove-zpravy-2013/us-potvrdil-nazor-ochrance-o-prednosti-mezinarodni-ochrany-pred-vydanim-cizince"
date: 2013-08-29
perex: "<p></p>"
---

<!-- imported from the old website -->

<p>Ústavní soud se ztotožnil s názorem veřejného ochránce práv, když ve stanovisku pléna ÚS ze dne 13. 8. 2013 konstatoval, že řízení o mezinárodní ochraně má přednost před řízením extradičním. Pokud tedy cizinci byla udělena mezinárodní ochrana na území České republiky nebo řízení o udělení této ochrany ještě pravomocně neskončilo, není možné ho vydat do cizího státu.</p><p>O vydání osoby z České republiky do cizího státu k trestnímu stíhání nebo k výkonu již uloženého trestu odnětí svobody rozhoduje ministr spravedlnosti po posouzení přípustnosti takového vydání krajským soudem. V tomto případě se jednalo o vydání ruského občana do Ruska v situaci, kdy dosud nebylo pravomocně ukončeno řízení o jeho žádosti o mezinárodní ochranu na území ČR.</p><p>Veřejný ochránce práv poskytl Ústavnímu soudu na jeho žádost své stanovisko. Upozornil v něm Ústavní soud, že upřednostnění vydání na úkor řízení o mezinárodní ochraně, může být v rozporu s mezinárodními smlouvami, s Listinou základních práv EU a rovněž s Listinou základních práv a svobod, tedy s ústavním právem. Vydání by podle ochránce v takovém případě popíralo i charakter práva na azyl. Ochránce proto vítá, že Ústavní soud potvrdil jeho stanovisko, že řízení o mezinárodní ochraně má přednost před řízením o vydání.</p><p>Podrobnosti k rozhodnutí Ústavního soudu najdete zde: <a title="Otevření do nového okna" href="http://www.usoud.cz/aktualne/?tx_ttnews%5Btt_news%5D=2002&amp;cHash=88d9ddc320d3d849ad82c1f170380f7a" target="_blank">http://www.usoud.cz/aktualne/?tx_ttnews%5Btt_news%5D=2002&amp;cHash=88d9ddc320d3d849ad82c1f170380f7a</a> </p><p><a href="/zvlastni-opravneni/ustavni-soud/2013-vydani-cizince/" target="_blank">Stanovisko ochránce pro Ústavní soud</a></p>

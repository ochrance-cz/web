---
title: "Bílá kniha aneb švédský krok v otázce postavení Romů"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2014/bila-kniha-aneb-svedsky-krok-v-otazce-postaveni-romu/"
date: 2014-07-14
perex: "<p>Švédská vláda přijala dne 16. února 2012 dlouhodobou strategii týkající se romské otázky, jejíž snahou je postupné zlepšování životní úrovně Romů. Jeden z milníků této koncepce byl slavnostně představen 25. března 2014. Jedná se o takzvanou Bílou knihu či také Bílý papír, v angličtině nazývanou jako The Dark and Unknown History – A White Book of Abuse And Discrimination of Roma People During the 1900 century. </p>"
---

<!-- imported from the old website -->

<p class="align-blok">Hlavním cílem Bílé knihy je seznámit společnost s trýznivou a mnohdy zapomenutou historií Romů ve Švédsku během 20. století. Vláda věří, že právě znalost této temné etapy, historie předsudků a těžkých osudů, napomůže k porozumění většinové společnosti se současnou situací Romů. A právě porozumění je jedním ze základních kamenů pro postupné odstraňování rasismu ve společnosti a k zlepšování lidských práv nejen této minority. </p><p class="align-blok">Bílá kniha je většinou založena na rozhovorech s Romy, jejich životních příbězích, které jsou doplněny archivními materiály a výzkumy. Kniha ukazuje, že celé 20. století bylo prodchnuto rasismem, nejvíce však v 1. polovině 20. století, kdy se rasismus otevřeně ozýval i s oficiálních míst. Lze zmínit například vyjádření legislativní komise pro pomoc v chudobě (Fattigvårdslagstiftningskommitté) datované do 20. let, které říkalo, že „míšení Romů se švédskou populací snižuje naši rasu“. Ta samá komise pak viděla ve zhoršujících se podmínkách romského etnika příležitost k tomu, aby Romové sami Švédsko opustili. Romové byli popisováni jako „oškliví“, „k ničemu“ nebo „nespolehliví“.</p><p class="align-blok">Kniha ve svých kapitolách rozebírá bolestivé případy diskriminace, především ze strany státu. Jedná se například o mapování Romů, kdy v prvních dekádách 20. století docházelo k měření jejich hlav či inteligence, mimo jiné s cílem odlišit je od nadřazené nordické rasy, což lze shledávat problematickým především s ohledem na dějiny Evropy na přelomu 30. a 40. let.</p><p class="align-blok">Dále lze zmínit nucené sterilizace (1934-1974) či odebírání dětí, kdy hlavní ideou bylo „zlepšování rasy“. Velkým problémem bylo i odmítání zapsat některé Romy do cenzů obyvatelstva, čímž se z nich stávali „neexistující“ a neměli tím pádem nárok na jakékoli dávky či permanentní bydlení. Romové tak často cestovali a žili v táborech ve velmi chladných podmínkách, kde umrznutí dětí nebylo výjimkou.</p><p class="align-blok">Časté bylo i omezení přístupu ke vzdělání, kdy romské děti v první polovině 20. století „nebyly ve škole vítány“ (jak zmiňuje švédská Romka Singoalla Millon), v druhé polovině pak byly umisťovány do nápravných tříd. Nelze zapomenout ani na zákaz vstupu Romů do Švédska praktikovaný v letech 1914 až 1954, kdy Romové nemohli Švédsko opustit, aniž měli zajištěno, že se do Švédska budou moci vrátit.</p><p class="align-blok">Bílá kniha ukazuje, že podobné případy nejsou ani ve zbytku Evropy neznámé. Švédové však udělali podstatný krok, když začali čelit své vlastní historii. Věří, že právě osobité životní příběhy zapůsobí na člověka silněji než statistiky. Je to pouze první krok, jak ostatně zmínil švédský ministr pro integraci Erik Ullenhag pro Sverigesradio: „S Bílou knihou neřešíme všechny problémy diskriminace a vyloučení Romů, ale jedná se o podstatný kousek skládačky. Tak, abychom mohli jít vpřed.“</p><p>Shrnutí Bílé knihy v anglickém jazyce je <a title="Otevření do nového okna" href="http://www.non-discrimination.net/content/media/SE-36-White%20book%20on%20Roma%20Discrimination.pdf" target="_blank">zde</a>  a <a title="Otevření do nového okna" href="http://20Discrimination.pdf" target="_blank">zde</a> .</p>

---
title: "Pravda o vodovodních a kanalizačních přípojkách"
tags:
  - Tisková zpráva
oldUrl: "/aktualne/tiskove-zpravy-2013/pravda-o-vodovodnich-a-kanalizacnich-pripojkach"
date: 2013-04-17
perex: "<p>Opakované tvrzení ministerstva zemědělství, že návrh, aby vlastníci platili opravy a údržbu přípojek pod veřejným prostranstvím, vzešel od ombudsmana, si lze vysvětlit snad jen vírou ministerstva, že opakováním se i nesmysl stane pravdou.</p>"
---

<!-- imported from the old website -->

<p>Veřejný ochránce práv skutečně uplatnil zásadní připomínku k původnímu návrhu novely zákona o vodovodech a kanalizacích. Žádal uložit povinnost provozovateli veřejné sítě zajišťovat na vlastní náklady údržbu a opravy přípojek pod veřejným prostranstvím. Jinak řečeno, ochránce žádal přesný opak toho, co ministerstvo zemědělství do textu novely nakonec vložilo. Přesvědčit se o tom ostatně lze i na internetových stránkách ochránce, kde jsou zveřejněny příslušné dokumenty z jednání s ministerstvem (<a href="https://www.ochrance.cz/zvlastni-opravneni/pripominky-k-zakonum/">zde</a>) </p><p>Aby se záležitost jednou provždy vyjasnila, toto je její stručná chronologie:</p><p><strong>24. září 2012</strong></p><p>Ministerstvo zemědělství předkládá do připomínkového řízení návrh novely zákona o vodovodech a kanalizacích. V ustanovení § 3 odst. 7 o údržbě a opravách přípojek ministerstvo nenavrhuje žádné změny.</p><p><strong>23. října 2012</strong></p><p>Ochránce zasílá ministerstvu zemědělství připomínky k návrhu novely, mezi nimi i zásadní připomínku, v níž upozorňuje na problémy stávajícího § 3 odst. 7 a navrhuje, aby byla zcela jednoznačně a autoritativně uložena povinnost provozovatele veřejné vodovodní a kanalizační sítě zajišťovat na vlastní náklady opravy a údržbu přípojek pod veřejným prostranstvím. Současně ochránce navrhuje, aby byla do zákona doplněna i možnost uložit sankce provozovateli, pokud tuto povinnost plnit nebude. Celý text připomínek ochránce najdete <a href="http://www.ochrance.cz/fileadmin/user_upload/Zvlastni_opravneni/Pripominky/PDCJ2476-2012_MZE_o_vodovodech-a-kanalizacich.pdf" target="_blank">zde</a>.</p><p><strong>31. října 2<img src="typo3/clear.gif" class="t3-TCEforms-reqImg" name="req_tt_news_NEW516e5d9ac6286_bodytext" alt="" />012</strong></p><p>V průběhu vypořádání připomínek za účasti zástupců krajských úřadů a dalších institucí, které se do připomínkového řízení zapojily, ministerstvo zemědělství ochráncem navrhovanou změnu zákona odmítlo. Prosadilo naopak, aby bylo celé ustanovení § 3 odst. 7 ze zákona vypuštěno (mimochodem, zástupci veřejného ochránce práv jako jediní návrh ministerstva na místě otevřeně rozporovali). Tuto skutečnost dokládá i vypořádací tabulka ministerstva. Ačkoli začíná slovem „akceptováno“ z textu jasně plyne rozpor mezi tím, co navrhoval ochránce, a tím, co chce ministerstvo. </p><p>Vypořádací tabulku najdete <a href="http://www.ochrance.cz/fileadmin/user_upload/Zvlastni_opravneni/Pripominky/vyporadani_pripominek_MZe.pdf" target="_blank">zde</a>, (příslušná část je na straně 126)</p><p><strong>Listopad 2012</strong></p><p>V textu návrhu novely zákona o vodovodech a kanalizacích se po připomínkovém řízení objevila zcela nová formulace § 3 odst. 7, podle níž by provozovatel veřejné sítě zajišťoval opravy a údržbu přípojek pod veřejným prostranstvím, avšak na náklady vlastníka.</p><p><strong>30. 11. 2012</strong></p><p>Zástupkyně ochránce písemně sdělila ministerstvu nesouhlas s novým zněním ustanovení § 3 odst. 7 a odstoupení ochránce od původně uplatněné připomínky. Ochránce trval na tom, aby bylo minimálně zachováno původní (tj. stávající) znění zákona. Než aby došlo ke změně k horšímu, ať se raději zákon nemění vůbec. (viz <a href="http://www.ochrance.cz/fileadmin/user_upload/Zvlastni_opravneni/Pripominky/MZE_rozpor.pdf" target="_blank">dopis ministerstvu</a>)</p><p>Vzhledem k tomu, že text ustanovení zůstal v podobě navržené ministerstvem, bývalá zástupkyně ochránce informovala o záležitosti veřejnost (viz <a href="http://www.ochrance.cz/tiskove-zpravy/tiskove-zpravy-2013/lidem-hrozi-dalsi-vydaje-za-vodovodni-pripojky/" target="_blank">tisková zpráva ze 3. 4. 2013</a>)</p>

---
title: "Zlatý úsvit Soluně? Řekům není diskriminace lhostejná"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2013/zlaty-usvit-solune-rekum-neni-diskriminace-lhostejna/"
date: 2013-08-20
perex: "<p>Příznivec řecké nacionalistické strany Zlatý úsvit a řidič autobusu v jedné osobě, vykázal z vozu dvě osoby afrického původu. Jeho jednání se ale setkalo s odporem.</p>"
---

<!-- imported from the old website -->

<p>Ve středu 10. dubna 2013 řidič autobusu soukromé společnosti „Městská doprava města Soluně“ (ΟΑΣΘ – OASTH) provokativním způsobem vyloučil z přepravy dva pasažéry afrického původu.</p><p>Dvojice právě nastoupila do autobusu zadními dveřmi, když řidič vystoupil a přešel k nim se slovy: „Vy dva ven!“. Na dotaz, proč by měli vystoupit, řidič odvětil, že jakožto řidič je oprávněn kontrolovat, zda pasažéři mají jízdenku a případně je i vykázat z autobusu. Nejenže řidič žádnou kontrolu jízdenek neprováděl, navíc dvojice měla v ruce připraveny peníze právě v hodnotě jízdenek, aby si je mohla zakoupit ve vozidle. K tomu jim ale řidič nedal příležitost. Poté, co dvojice ze strachu z mohutného a značně rozezleného řidiče opustila vozidlo, se zaměstnanec společnosti OASTH jal pokračovat v jízdě, aniž by kohokoliv zkontroloval!</p><p>Avšak svým jednáním si vysloužil hlasité protesty cestujících. Poté, co již nesnesl další stížnosti osazenstva autobusu, znovu zastavil. Předstoupil před cestující a začal křičet: <em>„Tak jo! Jsem členem Zlatého úsvitu! Jsem ve Zlatém úsvitu! Má tady někdo problém? Jestli se někomu nelíbí, co se stalo, tak mi to pojďte říct!“</em> Jelikož byl řidič svalnaté postavy, nikdo se neodvážil mu vzpírat, načež se mladý extremista začal vychloubat svým přívěskem ve tvaru symbolu nacionalistické strany a tetováním stejné podoby na paži. Jeho exhibice byla přerušena až cestujícím: <em>„O čem to tu mluvíte? Nezajímá nás vaše politické přesvědčení, váš úkol je dovézt nás do práce, tak dělejte!“</em></p><p>Tím ovšem incident neskončil. Jeden z vykázaných cestujících podal stížnost společnosti OASTH na chování řidiče autobusu. Navíc skupina jedenácti právníků z místní nevládní organizace „NAFTHA“ („Nazi-Free Thessaloniki Assembly“ – shromáždění pro Soluň bez nacionalistů) se rozhodla dobrovolně pomoci jednomu ze svědků události. Ten zaslal organizaci podnět ohledně této události. Právníci z organizace NAFTHA již poslali svou zprávu řeckému ombudsmanovi, aby celou událost prošetřil a zveřejnil. A vskutku, zatímco společnost OASTH případ předala své disciplinární komisi, ombudsman již zahájil šetření. V neposlední řadě je toto jednání v Řecku považováno za trestný čin, a proto prokurátor v této věci zahájil trestní stíhání.</p><p>Podobné rasistické výpady nejsou dle dostupných informací z  médií v současném Řecku ojedinělou záležitostí, viz následující články v angličtině:</p><p><a title="Otevření do nového okna" href="http://www.unhcr.gr/1againstracism/?s=racist+attacks" target="_blank">http://www.unhcr.gr/1againstracism/?s=racist+attacks</a> </p>

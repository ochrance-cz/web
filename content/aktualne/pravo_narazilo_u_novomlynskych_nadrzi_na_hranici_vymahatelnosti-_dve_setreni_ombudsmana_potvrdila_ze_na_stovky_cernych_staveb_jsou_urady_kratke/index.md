---
title: Právo narazilo u Novomlýnských nádrží na hranici vymahatelnosti. Dvě
  šetření ombudsmana potvrdila, že na stovky černých staveb jsou úřady krátké
date: 2024-07-17T08:28:00.206Z
vystupy:
  - tz
perex: >
  <p>V případě nepovolených staveb okolo nádrže Nové Mlýny u jihomoravské obce
  Přítluky se <a href="https://eso.ochrance.cz/Nalezene/Edit/13016">stavební
  úřad</a> dostal podle zjištění veřejného ochránce práv do patové situace.
  Množství černých staveb s nejasným vlastnictvím v&nbsp;kombinaci
  s&nbsp;omezeným množstvím úředníků vedou k&nbsp;tomu, že stavební úřad
  nezvládá v řízeních o odstranění staveb rozhodovat v&nbsp;zákonných lhůtách.
  Po upozornění veřejného ochránce práv se do řešení léta rostoucího problému
  zapojí krajský úřad i Ministerstvo pro místní rozvoj. Ombudsman zároveň v <a
  href="https://eso.ochrance.cz/Nalezene/Edit/13022">druhém&nbsp;samostatném
  šetření</a> prověřoval postup Městského úřadu v&nbsp;Břeclavi, a to
  v&nbsp;souvislosti s&nbsp;ochranou životního prostředí v&nbsp;lokalitě
  zasažené černou výstavbou. Břeclavský odbor životního prostředí ani po
  opakovaných urgencích ombudsmana situaci na místě nezkontroloval ani
  nepředložil plán kontrolních prohlídek. Ombudsman se proto o pochybení úřadu
  rozhodl informovat krajský úřad i veřejnost.</p>
attachments:
  - title: Šetření postupu odboru životního prostředí v Břeclavi
    file: https://eso.ochrance.cz/Nalezene/Edit/13022
  - title: Šetření postupu stavebního úřadu v Podivíně
    file: https://eso.ochrance.cz/Nalezene/Edit/13016
---
<p><em>&bdquo;Stavební úřad v Podivíně i odbor životního prostředí v Břeclavi se v&nbsp;této kauze potýkají s&nbsp;podobnými překážkami. Pokud takto rozsáhlému problému při omezené kapacitě úřadů čelí maximálně jeden či dva úředníci, bez nadsázky snesou Nové Mlýny srovnání s těmi příslovečnými větrnými. Rozdíl je ale v&nbsp;přístupu obou úřadů. Zatímco stavební úřad v Podivíně se snaží nepovolenou výstavbu aktivně řešit, břeclavský odbor životního prostředí se do své práce zatím v&nbsp;podstatě nepustil,&ldquo;</em> srovnal zjištění ze svých dvou právě uzavřených šetření ombudsman Stanislav Křeček.</p>

<p>Od roku 2022 odbor životního prostředí ombudsmanovi sliboval, že situaci v&nbsp;oblasti zkontroluje. Dosud ale žádné kontroly neprovedl a nezaslal ombudsmanovi ani plán prohlídek do budoucna. Odbor životního prostředí tedy ani nemá přehled, do jaké míry může rekreace v nepovolených stavbách životní prostředí ovlivňovat.</p>

<p>Ombudsman při svém šetření přímo na místě například zjistil, že v okolí&nbsp;nepovolených staveb jsou podél cest odložené odpady. V&nbsp;lokalitě není veřejná kanalizace ani povolené domovní čistírny odpadních vod, záznamy o vyvážení jímek odbor životního prostředí v&nbsp;posledních letech nekontroloval. <em>&bdquo;Nevhodné nakládání s odpadními vodami v&nbsp;tak rozsáhlém území přitom může ohrozit podzemní vody i kvalitu vody v&nbsp;samotných Novomlýnských nádržích,&ldquo;</em> obává se ombudsman.</p>

<p>Černé stavby navíc stojí na pozemcích náležejících do zemědělského půdního fondu. Správně by proto vlastníci měli mít souhlas pro užívání zemědělské půdy k&nbsp;nezemědělským účelům. Ani tuto situaci ale odbor životního prostředí v&nbsp;Břeclavi nezačal systematicky řešit.</p>

<p><em>&bdquo;Úřad nemůže rezignovat na své zákonné povinnosti jenom proto, že je kauza složitá. Proto oceňuji, že stavební úřad v&nbsp;Podivíně se na rozdíl od břeclavského odboru životního prostředí snaží se svým dílem problému vypořádat a postupně vede jednotlivá řízení o odstranění staveb,&ldquo;</em> zhodnotil Stanislav Křeček. <em>&bdquo;V případě nepovolené výstavby na Nových Mlýnech mám nicméně vážné pochybnosti o reálné vymahatelnosti práva. Zatím jsou ve výhodě ti, kdo právo porušují. Uvidíme, zda alespoň trochu pomohou přísliby krajského úřadu a Ministerstva pro místní rozvoj,&ldquo;</em> doplnil ombudsman.</p>

<p>Ministerstvo začalo připravovat program, v&nbsp;rámci kterého by externí právníci poskytovali stavebnímu úřadu poradenství v&nbsp;dané kauze. Podle ministerstva by měla jejich pomoc přispět k rychlejšímu projednání případů nepovolených staveb.</p>

<p>Krajský úřad se v&nbsp;návaznosti na šetření ombudsmana rozhodl, že pověří okolní stavební úřady projednáváním stavebních přestupků v&nbsp;této části&nbsp;katastru Přítluk. Stavební úřad v Podivíně se tak bude moci soustředit na jádro problému, tedy samotné vedení řízení o odstranění staveb.</p>

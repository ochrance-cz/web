---
title: "Práva rodičů při zápisech dětí na základní školy"
vystupy:
  - tz
oldUrl: "/aktualne/tiskove-zpravy-2016/prava-rodicu-pri-zapisech-deti-na-zakladni-skoly/"
date: 2016-01-22
perex: "<p>Pro rodiče i děti je lepší, když se spolu dostaví k zápisu, naváží kontakt s učiteli a dítě se začne připravovat na velkou změnu ve svém životě, kterou nástup do školy bezpochyby je. V životě však rovněž nastávají situace, které ideální postup znemožňují. Školský zákon s nimi počítá a ochránkyně na ně upozornila ve svém doporučení. Pokud rodiče nebo zákonní zástupci nemohou vzít v den zápisu dítě sebou, neznamená to, že dítě nelze k povinné školní docházce zapsat – tím by školy porušily zákon.  </p>"
---

<!-- imported from the old website -->

<p>Ombudsmanka považuje za vhodné, pokud škola na základě odborně vedeného zápisu poskytne rodiči zpětnou vazbu o schopnostech, dovednostech a znalostech dítěte a připojí doporučení pro přípravu na školní docházku. Jedná se často o doporučení navázání spolupráce s logopedickou ambulancí, školským poradenským zařízením, vhodných cvičebnic a podobně. </p> <p>Škola také může rodičům doporučit odklad školní docházky, byť takové doporučení není pro rodiče závazné. Hlavním účelem zápisu není posouzení školní zralosti dítěte, ale posílení jeho motivace.</p> <p>Jak ukazuje <a title="Otevření do nového okna" href="http://www.csicr.cz/html/VZ2014-15v2/flipviewerxpress.html" target="_blank">výroční zpráva</a>  České školní inspekce za školní rok 2014/2015,<b> nejčastěji dává podnět k odkladu povinné školní docházky mateřská škola: 64,4 % podnětů. Následují pedagogicko-psychologické poradny a dětský lékař. </b>V mnoha případech se však pro odklad rozhodují sami rodiče bez podnětu odborníků. </p> <p>Školský zákon stanoví, že o odkladu rozhoduje ředitel školy na základě žádosti rodiče. Rodič se svou žádostí předloží písemné doporučení školského poradenského zařízení a odborného lékaře nebo klinického psychologa. Bez těchto dokumentů ředitel nebo ředitelka nemůže dítěti odklad udělit – a dítě tedy musí nastoupit do školy.  </p> <p>Mnoho základních škol u zápisů zjišťuje (různou a často i zábavnou formou) školní zralost dítěte. Pokud je jejich smyslem motivovat dítě a poskytnout rodičům doporučení a zpětnou vazbu, pak proti tomu není nutné nic namítat. </p> <p>Na základě podnětů rodičů, kteří se v minulém roce na ombudsmanku obrátili, se však bohužel ukazuje, že <b>některé základní školy využívají bodový výsledek takového ověřování jako podklad pro rozhodnutí o přijetí nebo nepřijetí dítěte na základní školu.</b> Jinými slovy, vybírají si jen ty nejúspěšnější děti. V této souvislosti je nutné upozornit, že se <b>jedná o nezákonný postup a rodiče by se mu měli bránit. </b></p> <p>Není ostatně jejich povinností nechat své dítě testovat. Na základní školy totiž nelze pořádat žádnou variantu „přijímacích zkoušek“, jako je tomu u vyšších typů škol. Hlavním rozdílem je skutečnost, že základní vzdělání je pro většinu dětí žijících v České republice povinné a stát jim musí garantovat místo ve škole.</p> <p>To činí (prostřednictvím obcí) zejména vymezením tzv. spádových škol, které by měly dítě přednostně přijmout.  Tuto výhodu tzv. spádového dítěte může škola prolomit pouze v případě překročení nejvyššího povoleného počtu žáků na školu (uvedeného ve školském rejstříku).</p> <a title="Otevření do nového okna" href="/uploads-importDISKRIMINACE/Doporuceni/Doporuceni-zapisy-do-ZS_82-15-DIS-BN.pdf" target="_blank"><img alt="" src="https://test.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Celé znění doporučení</a> (338.1 kB, Adobe Acrobat dokument).

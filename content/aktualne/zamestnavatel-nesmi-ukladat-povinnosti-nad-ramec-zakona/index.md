---
title: "Zaměstnavatel nesmí ukládat povinnosti nad rámec zákona"
tags:
  - Tisková zpráva
oldUrl: "/aktualne/tiskove-zpravy-2016/zamestnavatel-nesmi-ukladat-povinnosti-nad-ramec-zakona"
date: 2016-01-28
perex: "<p>Zaměstnavatel nemůže vnitřním předpisem ukládat zaměstnancům povinnosti, které jsou nad rámec zákoníku práce nebo nad rámec povinností vyplývajících z pracovní či jiné smlouvy. Je pak úkolem inspektorátu práce postup zaměstnavatele prověřit, protože takový vnitřní předpis plošně omezuje všechny zaměstnance nad zákonem dovolenou mez.</p>"
---

<!-- imported from the old website -->

<p>Na ochránkyni se obrátil stěžovatel, jehož zaměstnavatel vydal pracovní řád obsahující ustanovení o povinné mlčenlivosti zaměstnanců o věcech, s nimiž se seznámí při výkonu práce. Porušení této mlčenlivosti se podle pracovního řádu mělo považovat za závažné porušení pracovní kázně a mohlo tedy být i důvodem k rozvázání pracovního poměru. Stěžovatel se v této věci nejprve obrátil na oblastní inspektorát práce, který však neprovedl u zaměstnavatele kontrolu a pouze sdělil, že takové ustanovení vnitřního předpisu je neplatné a podle zákoníku práce by se k němu nepřihlíželo. Případné ukončení pracovního poměru kvůli porušení takového předpisu by tedy soud považoval za neoprávněné.</p> <p>Podle veřejné ochránkyně práv oblastní inspektorát práce zcela rezignoval na svou povinnost provádět kontrolu dodržování závazných pracovněprávních předpisů. Zaměstnavatel zjevně jednal v rozporu se zákoníkem práce, a i kdyby nebylo možné ho za tento delikt finančně postihnout, měl inspektorát provést kontrolu, konstatovat porušení zákoníku práce a uložit zaměstnavateli povinnost odstranit zjištěný nedostatek. Inspektorát práce má usilovat o respektování práva a kultivovat pracovní prostředí.</p> <p>Ochránkyně poukázala na fakt, že podle zákoníku práce se povinná mlčenlivost vztahuje pouze na zaměstnance veřejné správy. V soukromé sféře taková povinnost stanovena není. Pokud by ji tedy zaměstnavatel vyžadoval, musí ji sjednat buď v pracovní smlouvě, případně v jiné smlouvě (např. dohoda o mlčenlivosti). Obdobně to platí i ve školství, kde se pracovní řád vydává vyhláškou Ministerstva školství. Ani tento předpis však povinnost mlčenlivosti neukládá.</p> <p>Současně také zákoník práce výslovně zakazuje, aby vnitřní předpis ukládal zaměstnanci nové povinnosti, které nemají oporu v žádném právním předpisu, nebo nejsou obsaženy ve smlouvě uzavřené mezi zaměstnancem a zaměstnavatelem. </p> <p>Inspektorát práce pochybil, když se stížností nezabýval. <i>„Inspektorát měl vzít v úvahu, že ostatní zaměstnanci nemusí mít povědomí o tom, že je vnitřní předpis v rozporu se zákonem. Nemohou ani vědět, jestli by k němu soudy přihlížely nebo ne. Nehledě k existující hrozbě ukončení pracovního poměru, kdy by zaměstnanci nezbývalo, než se pak se zaměstnavatelem soudit o neplatnost výpovědi. Právě plošný dopad na všechny zaměstnance a jejich práva je v tomto případě nejzávažnější“</i>, shrnuje veřejná ochránkyně práv Anna Šabatová s tím, že právě s ohledem na ochranu veřejného zájmu měl oblastní inspektorát práce postup zaměstnavatele prověřit.</p> Inspektorát práce své pochybení uznal a přislíbil provést u zaměstnavatele kontrolu.

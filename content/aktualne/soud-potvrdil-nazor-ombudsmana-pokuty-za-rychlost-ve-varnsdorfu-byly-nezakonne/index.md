---
title: "Soud potvrdil názor ombudsmana: pokuty za rychlost ve Varnsdorfu byly nezákonné"
vystupy:
  - tz
oldUrl: "/aktualne/tiskove-zpravy-2020/soud-potvrdil-nazor-ombudsmana-pokuty-za-rychlost-ve-varnsdorfu-byly-nezakonne"
date: 2020-07-10
perex: "<p>Soud potvrdil ombudsmanem kritizované protiprávní jednání Městského úřadu Varnsdorf. Ten ukládal pokuty za překročení rychlosti na základě nezákonných důkazů. Ombudsman už před rokem na tuto záležitost upozorňoval Krajský úřad Ústeckého kraje a žádal ho, aby zasáhl. Nezákonnost nyní napravuje soud.</p>"
---

<!-- imported from the old website -->

<p>Ombudsman v rámci šetření už před rokem žádal Krajský úřad Ústeckého kraje, aby přiměl Městský úřad Varnsdorf k okamžitému zastavení používání výstupů z radarů soukromého provozovatele v přestupkových řízeních. Současně ombudsman žádal krajský úřad, aby vyzval Varnsdorf k okamžitému zrušení uložených pokut a k vrácení již uhrazených částek. Pokud by Městský úřad Varnsdorf neuposlechl, měl krajský úřad jako nadřízený orgán sám pokuty zrušit. Krajský úřad to však odmítl, postavil se za jednání Městského úřadu Varnsdorf a vyslovil názor, že je v pořádku, pokud je soukromý provozovatel radarů odměňován na základě počtu zaznamenaných přestupků. Krajský úřad také odmítal nezákonně uložené pokuty rušit s odůvodněním, že je na každém vyzvaném provozovateli motorového vozidla, jestli částku zaplatí nebo ne.</p> <p><i>„Argumentace krajského úřadu je absurdní. Pokud bychom to domysleli, tak by úřady mohly jednat nezákonně a nechat na občanovi, jestli se proti tomu ohradí. Pokud ne, byla by tím nezákonnost v pořádku. Takhle ale stát fungovat nemůže,“ </i>kritizoval postoj Krajského úřadu Ústeckého kraje ombudsman Stanislav Křeček. Trval na tom, že krajský úřad může vydané výzvy k zaplacení pokuty rušit zpětně.</p> <p>Krajský úřad trval na svém názoru a dál toleroval protiprávní jednání Městského úřadu Varnsdorf, a současně Varnsdorf trval na svém názoru, že důkazy získané od soukromého provozovatele radarů, který je hmotně zainteresován na odhalení přestupky, je v pořádku. </p> <p>Stejný názor jako ombudsman zastávalo i Ministerstvo vnitra, které nakonec kvůli smlouvám s provozovatelem radarů podalo na město správní žalobu. </p> <p>Ústecký krajský soud nyní potvrdil, že je vyloučeno, aby radarové měření prováděla soukromá firma a byla přitom na výsledcích měření finančně zainteresovaná.</p><p>Více o šetření ombudsmana: <a href="https://www.ochrance.cz/aktualne/tiskove-zpravy-2019/ustecky-krajsky-urad-podporuje-nezakonne-jednani/">https://www.ochrance.cz/aktualne/tiskove-zpravy-2019/ustecky-krajsky-urad-podporuje-nezakonne-jednani/</a></p>

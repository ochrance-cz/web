---
title: "Nové byty v rodinných domech budou nově osvobozeny od daně z nabytí nemovité věci. Alespoň do budoucna tak bude vyřešen problém, na který ombudsmanka dlouhodobě upozorňovala"
tags:
  - Tisková zpráva
oldUrl: "/aktualne/tiskove-zpravy-2019/nove-byty-v-rodinnych-domech-budou-nove-osvobozeny-od-dane-z-nabyti-nemovite-veci-alespon-d"
date: 2019-10-10
perex: "<p>Pokud si někdo koupí nový rodinný dům nebo nový byt v bytovém domě, je osvobozen od daně z nabytí nemovitosti. Finanční správa dosud zastávala názor, že nabytí nového bytu v rodinném domě od daně osvobozeno nebylo. Na tuto zjevnou nespravedlnost dlouhodobě upozorňovala ombudsmanka a žádala nápravu. Prezident podepsal novelu, která tuto nespravedlnost odstraňuje. </p>"
---

<!-- imported from the old website -->

<p>„Podle mého názoru se jednalo o nedůvodné znevýhodnění určité skupiny vlastníků, která byla způsobena nezamýšlenou mezerou v zákoně. V roce 2017 jsem proto navrhovala ministru financí několik možností, jak tuto absurdní situaci vyřešit, čímž jsem reagovala na podněty a dotazy občanů. Přijatou novelou bude tato nespravedlnost částečně napravena. Bohužel se však tato novela netýká těch, kdo si byt v rodinném domě koupili nebo koupí před její účinností. Těm nezbývá, než se o sporné osvobození soudit.“ vysvětluje ombudsmanka Anna Šabatová.</p> <p>Problém se dotýkal pouze nových bytových jednotek v rodinných domech. O rodinný dům se jedná v případě, kdy se zde nachází maximálně tři byty. Pokud si tedy někdo v takovém domě koupil byt, musel zaplatit daň z nabytí nemovitých věcí. Od čtyř bytů výš je zpravidla stavba kolaudována jako bytový dům, kde po celou dobu platí osvobození od daně z nabytí nemovitosti. Stejně tak se daň neplatila a neplatí u nových rodinných domů.</p> <p>Prezident novelu podepsal 8. října. Účinnosti nabyde prvním dnem měsíce, který bude následovat po zveřejnění ve Sbírce zákonů.  </p>

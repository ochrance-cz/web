---
title: "Jedenáctý díl Ochránce"
vystupy:
  - tz
oldUrl: "/aktualne/tiskove-zpravy-2016/jedenacty-dil-ochrance-2"
date: 2016-03-18
perex: "<p>Dá se něco dělat, když hrozí, že váš dům obklíčí silnice? Kdy můžete přijít o pěstounské dávky a jak řešit situaci, když vám dítě odmítnou vzít do školky kvůli bezlepkové dietě? Sledujte na ČT2 v neděli 20. 3. v 18:15 h, reprízy ve čtvrtek v 18:55 h a v pátek v 6:00 h.</p>"
---

<!-- imported from the old website -->

<h5>Dům obklíčený silnicemi</h5> <p>Pan K. poprosil o radu týkající se výstavby čtyřproudového obchvatu ve Valašském Meziříčí, který by měl podle plánu těsně přiléhat ke čtyřem rodinným domům. V jednom z nich stěžovatel žije. Když se k tomu připočítají další pomocné komunikace, domky se ocitnou na ostrůvku obklíčeném ze všech stran silnicemi, přičemž vzdálenost k nadjezdu bude jen asi 10 metrů. Přitom už nyní je cca 300 m od domu velká chemická továrna. Úřady však panu K. sdělily, že co se týče emisí, hluku, kvality a psychické pohody bydlení, zastínění domu atd. je všechno v normě, nebude ohrožen žádný živočišný druh ani rostliny. </p> <p>V této lokalitě jsou díky plánovanému nadjezdu už nyní omezeny možnosti stavění a modernizace bydlení, přitom nikdo neví, kdy bude nadjezd opravdu stát. Žijí tam rodiny s dětmi, lidé v produktivním věku, kteří chtějí investovat do rozvoje bydlení na svých pozemcích, což je jim znemožněno. Ještě desítky let může být situace stejná. Prodej nemovitosti je díky těmto plánovaným dopravním stavbám v současné době zcela nemožný, reálná hodnota na trhu mizivá. Pan K. je proto přesvědčen, že mu byl územním plánem znehodnocen majetek.</p> <h5>Pěstounské dávky</h5> <p>Stěžovatelka si vzala do pěstounské péče dceru své zemřelé kamarádky. Dívka má zdravotní hendikep a stěžovatelka sama pobírá invalidní důchod a jako samoživitelka zajišťuje finančně své dva studující syny, takže každá koruna byla pro domácnost potřebná. Když dívka dosáhla plnoletosti, úřad práce stěžovatelce odejmul odměnu pěstouna, i když dívka dál studovala. Momentálně má existenční problémy a musí si brát nevýhodné půjčky, aby vůbec přežili. </p> <p>V tomto případě bylo štěstím, že se stěžovatelka na ochránkyni obrátila. Když totiž pěstounská péče skončí (dítě dospěje), má dítě nárok na jednorázový příspěvek ve výši 25 000 Kč, ale musí o něj požádat do jednoho roku od dosažení zletilosti. Stěžovatelka ani dívka o tom ale nevěděly, na úřadu práce je o tom neinformovali a do konce jednoleté lhůty už zbývalo jen pár týdnů. </p> <h5>Speciální dieta v mateřské škole</h5> <p>Stěžovatelka se obrátila na ochránkyni, protože se setkala s určitou formou diskriminace a byla si vědoma toho, že musí být spousta dalších maminek v podobné situaci. Má dvě malé děti a mladší syn trpí celiakií, tedy nesnášenlivostí lepku. Musí dodržovat bezlepkovou a také bezlaktózovou dietu. Potíže nastaly, když chtěla stěžovatelka zapsat syna do školky. Ředitelka to odmítla s tím, že diety ve školce nevaří. Nepomohlo ani, když stěžovatelka nabídla, že bude synovi vařit sama a jídlo by si do školky nosil. I to ředitelka odmítla. </p><p> Zákon zakazuje nerovné zacházení v přístupu ke vzdělání, resp. ke službám, z důvodu zdravotního postižení, za které se považuje i onemocnění celiakií (nesnášenlivost lepku). Obecně tedy není možné nepřijmout dítě do mateřské školky jen proto, že musí mít bezlepkovou dietu.</p>

---
title: "Pavel Varvařovský novým veřejným ochráncem práv"
tags:
  - Tisková zpráva
oldUrl: "/aktualne/tiskove-zpravy-2010/pavel-varvarovsky-novym-verejnym-ochrancem-prav"
date: 2010-09-07
perex: "<p></p>"
---

<!-- imported from the old website -->

<p>Novým českým veřejným ochráncem práv byl v úterý 7. září zvolen Pavel Varvařovský. Jako kandidát Senátu získal ve druhém kole tajné volby v Poslanecké sněmovně 98 hlasů a stal se tak historicky druhým českým ombudsmanem. Funkce se ujme složením slibu do rukou předsedkyně Poslanecké sněmovny Miroslavy Němcové. Musí tak učinit do deseti dnů od svého zvolení.</p><p>Pavel Varvařovský se narodil 16. října 1945 v Českých Budějovicích. Vystudoval Právnickou fakultu Univerzity Karlovy v Praze a titul JUDr. získal v oboru správní právo. Poté pracoval jako podnikový právník. V roce 1991 byl poradcem zmocněnce vlády Československé federativní republiky pro otázky uprchlíků. Do justice vstoupil v říjnu 1991, kdy přešel na Nejvyšší soud a jako soudce zde působil v letech 1992-1994. 29. března 1994 byl jmenován soudcem Ústavního soudu a tuto funkci vykonával deset let. Věnoval se problematice správního soudnictví, medicínskému a pracovnímu právu.</p><p>Pavel Varvařovský nebyl nikdy členem žádné politické strany či hnutí. Je ženatý a má dvě dospělé děti.</p>

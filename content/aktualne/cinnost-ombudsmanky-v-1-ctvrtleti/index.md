---
title: "Činnost ombudsmanky v 1. čtvrtletí"
tags:
  - Tisková zpráva
oldUrl: "/aktualne/tiskove-zpravy-2019/cinnost-ombudsmanky-v-1-ctvrtleti"
date: 2019-05-06
perex: "<p>Ombudsmanka zaslala Poslanecké sněmovně zprávu o své činnosti v 1. čtvrtletí. Lidé se na ni v tomto období obrátili s 2 178 podněty. Nejčastěji lidé hledali pomoc v otázkách týkajících se stavebnictví (165 podnětů), důchodů (157 podnětů), dávek sociální podpory a hmotné nouze (119 podnětů) a činnosti Vězeňské služby (115 podnětů). V 77 podnětech lidé namítali nerovné zacházení. V rámci prevence špatného zacházení se uskutečnilo 7 návštěv zařízení (včetně dětského domova, nemocnice a domova pro seniory).</p>"
---

<!-- imported from the old website -->

<p>Z ukončených případů v oblasti veřejné správy ombudsmanka upozorňuje poslance např. na absurdní situaci v zapisování akademických titulů do občanských průkazů. Zjistili jsme, že podle rejstříku Ministerstva vnitra mají lidé v průkazech zapsáno 342 různých titulů a zkratek v rozličných jazykových verzích. Běžně užívanou zkratku titulu však zapsat nelze, pokud není přímo uvedena ve vysokoškolském diplomu.</p> <p>Stále se objevují případy, kdy OSPOD brání kontaktu rodičů s dětmi, přestože o takovém omezení může rozhodnout pouze soud. Po šetření ombudsmanky OSPOD přislíbil respektovat meze své pravomoci. Situace v rodině se navíc zlepšila, takže OSPOD nemusel žádat soud o omezení styku a začal podporovat pobyty dětí u matky.</p> <p>Opakují se i případy průtahů. V jednom z ukončených případů šlo např. o opatrovnické řízení, v němž soudy pro dohady o tom, který soud je místně příslušný, pozapomněly, že rozhodují o dítěti. Opatrovnické řízení musí být plynulé a bez průtahů. Předsedkyně soudu po zprávě zástupce ombudsmanky přijala preventivní opatření, aby se situace neopakovala.</p> <p>Ombudsmance se podařilo změnit přístup vlakového dopravce k cestování lidí s asistenčním psem. Pokud nejde o nízkopodlažní spoje, musí lidé s postižením na invalidním vozíku použít mechanickou plošinu. Ta podle dopravce není určena ke zdvihání zvířat, takže asistenční pes by musel sám vyskakovat do vlaku a seskakovat z něj, což přináší riziko zranění. Po upozornění ombudsmanky dopravce praxi změnil a asistenční pes může využít zdvihací plošinu společně s osobou, kterou doprovází.</p> <p>V rámci dohledu nad omezováním osobní svobody provedla ombudsmanka návštěvy 7 zařízení. Šlo o vazební věznici, dětské domovy, psychiatrickou kliniku a oddělení, domov pro seniory a policejní cely. </p> <p>V oblasti sledování práv lidí se zdravotním postižením ombudsmanka zahájila výzkum dostupnosti sociálních služeb pro rodiny s dětmi s postižením a výzkum dostupnosti nástroje pracovní rehabilitace lidem s postižením.</p> <p><a title="Otevření do nového okna" href="/uploads-import/zpravy_pro_poslaneckou_snemovnu/Ctvrtletky/2019/2019-I-Q.pdf" target="_blank"> Zpráva o činnosti za 1. čtvrtletí 2019</a> (645.4 kB, Adobe Acrobat dokument)</p> <p>Příloha zprávy – <a title="Otevření do nového okna" href="/uploads-import/zpravy_pro_poslaneckou_snemovnu/Ctvrtletky/2019/2019-I-Q-sankce.pdf" target="_blank"> věci, v nichž nebylo dosaženo nápravy</a> (231.5 kB, Adobe Acrobat dokument)</p>

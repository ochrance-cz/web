---
title: "Činnost oddělení dohledu v prvním čtvrtletí 2012"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2012/cinnost-oddeleni-dohledu-v-prvnim-ctvrtleti-2012/"
date: 2012-05-04
perex: "<p></p>"
---

<!-- imported from the old website -->

<p>V prvním čtvrtletí roku 2012 provedl veřejný ochránce práv pět systematických návštěv zařízení. Dále bylo v rámci prošetřování podnětů spadajících do působnosti ochránce provedeno jedno šetření podmínek ochranného léčení vykonávaného v psychiatrické léčebně a tři místní šetření ve věznicích. V rámci úkolů ochránce plynoucích z naplňování tzv. návratové směrnice proběhlo sledování jednoho průvozu a jednoho vyhoštění cizinců.</p><p>Jedna systematická návštěva byla věnována používání opatření omezujících pohyb v psychiatrické léčebně. Dále se systematické návštěvy uskutečnily v jednom kojeneckém ústavu (Dětské centrum Čtyřlístek v Opavě) a dále ve střediscích výchovné péče (DDÚ a SVP České Budějovice, SVP Praha Klíčov, SVP Slaný). Ochránce tak pokračoval v návštěvách dětských zařízení, které započal v roce 2011. </p><p>Ochránce shrnul učiněná svá zjištění ve <strong>Zprávě z návštěv školských zařízení pro výkon ústavní a ochranné výchovy</strong>, kterou zveřejnil v dubnu 2012. Rozsáhlost tématu jej vedla také ke shrnutí svých zásadních zjištění a doporučení v dokumentu <strong>Standardy péče o ohrožené děti a jejich rodiny</strong>. Oba dokumenty jsou dostupné <a href="/ochrana-osob-omezenych-na-svobode/zarizeni/zarizeni-ustavni-a-ochranne-vychovy/">zde</a>. </p><p>Ačkoli se systematické návštěvy veřejného ochránce práv v zařízeních pro děti tradičně zaměřily na otázku respektování základních práv a svobod a na posílení ochrany před špatným zacházením v zařízení, nemohl ochránce v této souvislosti opominout samotnou podstatu věci, tedy vlastní umisťování dětí do ústavních zařízení. Proto je podrobná stopadesátistránková Zpráva doplněna o <strong>analýzu soudních rozhodnutí</strong>, na základě kterých byly do zařízení umisťovány děti pobývající v nich v době návštěv. A dále jsou ke zprávě připojeny zajímavé <strong>přílohy</strong> zúročující vesměs sebrané statistické údaje, charakterizující jednak navštívená zařízení a jednak také jejich aktuální dětské klienty.</p><p>Zpráva a Standardy byly představeny na <strong>odborném semináři</strong>, který se pod záštitou Stálé komise pro rodinu a rovné příležitosti uskutečnil ve čtvrtek 5. 4. 2012 v Poslanecké sněmovně. Poslancům, zástupcům ministerstev, odborníkům v oblasti sociálně-právní ochrany dětí, zástupcům samosprávy, ředitelům zařízení a dalším odborníkům ochránce popsal, jak se v řadě případů diametrálně liší standardy péče, které formuloval, tedy to, jak má péče o ohrožené děti vypadat, od skutečného stavu. Další podrobnosti o obsahu semináře se můžete dočíst v tiskové zprávě <a href="/tiskove-zpravy/tiskove-zpravy-2012/pece-o-ohrozene-deti-a-jejich-rodiny/">zde</a>.</p>

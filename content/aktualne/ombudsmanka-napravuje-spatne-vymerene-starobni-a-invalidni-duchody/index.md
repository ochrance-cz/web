---
title: "Ombudsmanka napravuje špatně vyměřené starobní a invalidní důchody"
oldUrl: "src/www.ochrance.cz/aktualne/tiskove-zpravy-2015/ombudsmanka-napravuje-spatne-vymerene-starobni-a-invalidni-duchody"
date: 2015-09-29
perex: "<p>Nesprávně vyměřené starobní a invalidní důchody nebo jejich nepřiznání ze strany úřadů. To jsou jedny z nejčastějších problémů, se kterými lidem pomáhá veřejná ochránkyně práv Anna Šabatová. Ze strany úřadů se přitom nejedná o úmysl, ale často o chyby pramenící z nedostatku času, který mohou věnovat jednotlivým případům.</p>"
---

<!-- imported from the old website -->

<p>Ilustrací jsou dva případy, kterými se ombudsmanka zabývala v poslední době. V prvním se stěžovatelka obrátila na ochránkyni, protože jí nebyl přiznán invalidní důchod Českou správou sociálního zabezpečení (ČSSZ) z důvodu nedostatečné délky doby pojištění.</p> <p>Jak ovšem zjistila ochránkyně v průběhu šetření, lékařská posudková služba stanovila nesprávně den vzniku invalidity. Od něj se odvíjí rozhodné období, v němž se zkoumá splnění podmínky potřebné doby pojištění.</p> <p>Po upozornění ochránkyně ČSSZ chybu napravila. Změnovým rozhodnutím invalidní důchod přiznala a stěžovatelce jej doplatila i za předchozí neprávem odepřené období.</p> <p><b>Lze se bránit vymáhání nesprávně stanovených přeplatků?  <span style="line-height: 17.92px; font-size: 12.8px;"> </span></b></p> <p>Dalším problematickým bodem bývá souběh invalidního a starobního důchodu, kdy obecně má člověk nárok na ten důchod, který je z těchto dvou vyšší. Problém také nastává, když dojde k chybnému výpočtu jednoho z nich. </p> <p>Takový byl i případ paní, která se na ombudsmanku obrátila. ČSSZ určila chybně, který ze dvou důchodů bude vyplácet a bohužel stanovila nepřesně i samotnou výši. Ještě než se do případu vložila veřejná ochránkyně práv, ČSSZ chybně stanovenou výši napravila. Vyúčtovala však stěžovatelce údajný přeplatek ve výši několika desítek tisíc.</p><p></p> <p></p> <p>To je pro člověka v invalidním důchodu prakticky neřešitelná situace. Jak však zjistila ombudsmanka v průběhu šetření, údajný přeplatek vůbec nevznikl. Obecně pak navíc platí, že dle platné právní úpravy úřad nemůže za svou chybu trestat někoho, kdo ji nezavinil. <span style="line-height: 17.92px; font-size: 12.8px;">ČSSZ svou chybu uznala a věc napravila. </span></p> <p><i style="line-height: 17.92px; font-size: 12.8px;">“Lidé v důchodovém věku a lidé se zdravotním postižením patří k nejohroženějším skupinám v naší společnosti. Je proto nutné, aby úřady vůči nim postupovaly co nejcitlivěji a svými chybnými rozhodnutími jim ještě nepřitěžovaly. Nicméně jsem ráda, že se v tomto ohledu daří nesprávná rozhodnutí napravit &ndash; i když mnohdy až zpětně,”</i><span style="line-height: 17.92px; font-size: 12.8px;"> dodává ochránkyně Anna Šabatová. </span></p>

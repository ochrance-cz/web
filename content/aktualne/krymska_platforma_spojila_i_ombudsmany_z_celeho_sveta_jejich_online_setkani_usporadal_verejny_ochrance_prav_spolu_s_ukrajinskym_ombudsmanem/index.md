---
title: "Krymská platforma spojila i ombudsmany z celého světa, jejich online
  setkání uspořádal veřejný ochránce práv spolu s ukrajinským ombudsmanem "
date: 2023-10-24T10:26:26.844Z
vystupy:
  - tz
perex: >
  <p>Před začátkem druhého parlamentního summitu Krymské platformy konaného
  v&nbsp;Praze se&nbsp;na online konferenci nazvané &bdquo;Bitva o Krym. Bitva o
  lidská práva&ldquo; setkali ombudsmani a představitelé národních
  lidskoprávních institucí (NHRI) z&nbsp;více než šedesáti zemí celého světa.
  Ukrajinský ombudsman - komisař ukrajinského parlamentu pro lidská práva
  &ndash; Dmytro Lubinec požádal o spolupořádání konference veřejného ochránce
  práv Stanislava Křečka. Společně s&nbsp;účastníky diskutovali o aktuálních
  problémech a porušování lidských práv na okupovaném Krymu.</p>
---
<p><em>&bdquo;V České republice tradičně žila početná ukrajinská menšina. Proto k nám i po okupaci Krymu a především po ruské agresi z loňského roku přicházely a stále přicházejí velké počty ukrajinských obyvatel. Jsem rád, že jim Česká republika dokázala poskytnout bezpečí a pomoc,&ldquo; </em>ocenil ombudsman Stanislav Křeček ve svém příspěvku.</p>

<p>Popsal také, jak se jeho instituce zapojila do pomoci příchozím. Právníci Kanceláře ombudsmana kromě přímé pomoci v&nbsp;asistenčních centrech (KACPU) například také ve spolupráci s Úřadem vysokého komisaře OSN pro uprchlíky a Mezinárodní organizací pro migraci školili sociální a komunitní pracovníky. V <a href="https://www.ochrance.cz/situace/letaky-pro-ukrajince/">informačních materiálech</a> a videích v&nbsp;ukrajinštině příchozí informují, jaké možnosti pomoci Česká republika nabízí, a jak může příchozím pomoci ombudsman. V&nbsp;individuálních případech se ombudsman zabývá především problémy při udělování dočasné ochrany.</p>

<p><em>&bdquo;Setkali jsme se i s případy lidí pocházejících z Krymu. Těm české úřady odmítly poskytnout ochranu, protože měli i ruské občanství. Obrátili jsme se na Ministerstvo vnitra, aby i lidé z Krymu mohli získat dočasnou ochranu. To se povedlo. Ministerstvo vnitra nás ujistilo, že by k podobným případům již nemělo docházet,&ldquo;</em> popsal Stanislav Křeček účastníkům konference.</p>

<p>Ukrajinský ombudsman Dmytro Lubinec <a href="https://www.ombudsman.gov.ua/en/news_details/porushennya-prav-lyudini-v-timchasovo-okupovanomu-krimu-onlajn-konferenciya-bitva-za-krim-bitva-za-prava-lyudini-u-mezhah-krimskoyi-platformi">uvedl</a> příklady porušování lidských práv na Krymu. Především jde podle něj o zadržování a nezákonné věznění ukrajinských občanů na poloostrově. Na druhé straně dochází podle ukrajinského ombudsmana také k&nbsp;deportaci a vysidlování Ukrajinců. Na konferenci se proto obrátil na své ombudsmanské protějšky z různých zemí s&nbsp;výzvou, aby pomohli Ukrajině vrátit domů všechny deportované, nelegálně vysídlené ukrajinské děti, civilní rukojmí a válečné zajatce.</p>

<p>Solidaritu s&nbsp;Ukrajinou na konferenci vyjádřila mezi jinými také Nasheli Ramirez Hernandez, předsedkyně Komise pro lidská práva v Mexico City, regionální prezidentka Mezinárodního ombudsmanského institutu (IOI) pro Karibik a Latinskou Ameriku. Chris Field, australský ombudsman a prezident IOI, a Rob Behrens, parlamentní ombudsman a ombudsman pro zdravotní služby Spojeného království, ujistili o své plné podpoře konference, kterou bude ukrajinský ombudsman pořádat v předvečer Dne lidských práv 7. a 8. prosince přímo v&nbsp;Kyjevě.</p>

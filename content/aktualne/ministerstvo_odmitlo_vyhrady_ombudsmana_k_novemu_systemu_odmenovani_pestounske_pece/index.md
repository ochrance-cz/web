---
title: Ministerstvo odmítlo výhrady ombudsmana k novému systému odměňování
  pěstounské péče
date: 2022-05-19T08:47:05.684Z
vystupy:
  - tz
perex: >
  <p>Ministerstvo práce a sociálních věcí nepřijalo některé zásadní připomínky
  veřejného ochránce práv k&nbsp;novele zákona o důchodovém pojištění. V obecné
  připomínce ombudsman upozornil na negativní dopady&nbsp;nového systému
  odměňování pěstounské péče na takzvané nezprostředkované pěstouny. Předložená
  novela zákona o důchodovém pojištění jejich postavení sice částečně zlepší,
  ale podle ombudsmana by bylo vhodnější novelizovat přímo zákon o
  sociálně-právní ochraně dětí a zajistit rovné podmínky pro&nbsp;odměňování
  všech pěstounů, kteří nemají ke&nbsp;svěřenému dítěti vyživovací
  povinnost.</p>
attachments:
  - title: Připomínky k návrhu zákona, kterým se mění zákon č. 155/1995 Sb., o
      důchodovém pojištění - ODok
    file: https://apps.odok.cz/veklep-detail?pid=KORNCD9L3CJK
---
<p>Rozlišování při odměňování zprostředkované a&nbsp;nezprostředkované pěstounské péče zavedla od začátku letošního roku novela <a href="https://www.zakonyprolidi.cz/cs/2021-363">zákona o&nbsp;sociálně-právně ochraně dětí</a>. Zatímco pěstouni zprostředkovaní jednotlivými kraji, tedy takzvaní &bdquo;prověření&ldquo; obecní pěstouni a pěstouni na&nbsp;přechodnou dobu, nadále pobírají odměnu pěstouna, nezprostředkovaní pěstouni mají nárok pouze na&nbsp;novou pěstounskou dávku &ndash; příspěvek při&nbsp;pěstounské péči.</p>

<p>Odměna pěstouna se přitom odvíjí od&nbsp; minimální mzdy, kdežto&nbsp; příspěvek při&nbsp;pěstounské péči se stanovuje násobky životního minima jednotlivce. To je však podstatně nižší než minimální mzda a&nbsp;navíc se pravidelně nevalorizuje. Příspěvek při pěstounské péči se, na&nbsp;rozdíl od&nbsp;odměny pěstouna, nepovažuje za&nbsp;příjem ze&nbsp;zaměstnání. To znamená, že se z něj neodvádí sociální a&nbsp;zdravotní pojištění. Příspěvek se ani nezohledňuje jako takzvaná příspěvková doba pojištění pro&nbsp;důchod a jeho výše se&nbsp;tak nepromítne do&nbsp;vyměřovacího základu důchodu.</p>

<p>Posledně uvedené by měla změnit právě novela zákona o důchodovém pojištění. Zákonodárci ovšem počítají se zohledněním doby nezprostředkované pěstounské péče pouze jako náhradní - tedy nepříspěvkové - doby důchodového pojištění, a to jen po dobu dvou let: <em>&bdquo;Vítám, že se ministerstvo snaží částečně zmírnit negativní dopady novely zákona o&nbsp;sociálně-právně ochraně dětí. Navrhované řešení je ale podle mne&nbsp;nedostatečné. Opravdu nevidím zásadní důvod pro&nbsp;rozlišování při odměňování zprostředkované a&nbsp;nezprostředkované pěstounské péče u lidí, kteří ke&nbsp;svěřeným dětem nemají vyživovací povinnost,&ldquo;</em> uvedl ombudsman Stanislav Křeček a dodal, že zohlednění odměny pěstouna jako příspěvkové doby důchodového pojištění je pro mnohé nezprostředkované pěstouny také motivačním prvkem k&nbsp;výkonu této péče. Obává se proto odlivu neprostředkovaných pěstounů, a to jak již osvědčených pěstounů, tak případných nových zájemců o&nbsp;pěstounskou péči. Tento odliv přitom může po zrušení kojeneckých ústavů způsobit značné&nbsp;komplikace také při&nbsp;zajištění péče o&nbsp;nejmladší děti.</p>

<p>Ombudsman zároveň odmítá argumenty Ministerstva práce a sociálních věcí, že se nezprostředkovaná pěstounská péče týká výlučně příbuzných dětí. Naopak se ve své praxi setkává s&nbsp;případy, kdy se dítěte ujmou například vychovatelé z&nbsp;dětského domova nebo zařízení pro&nbsp;děti vyžadující okamžitou pomoc. Často si do pěstounské péče berou děti, které by například kvůli svému postižení jen těžko našly novou rodinu. Za svou vstřícnost k&nbsp;dětem jsou v současném systému paradoxně penalizováni.</p>

<p>Na veřejného ochránce práv se dosud s&nbsp;výtkami vůči novým pravidlům obrátilo přes třicet nezprostředkovaných pěstounů. Víc než polovina z&nbsp;nich přitom neměla ke svěřenému dítěti vyživovací povinnost. Tu mají pouze příbuzní v&nbsp;přímé linii, tedy typicky prarodiče. Jednou z&nbsp;nezprostředkovaných pěstounek, které ombudsmana oslovily, byla například seniorka, která si s&nbsp;manželem vzala do péče dva sourozence. Ti by jinak po smrti matky šli do dětského domova, protože otec o ně neměl zájem. Podobně pomohli dítěti v&nbsp;nouzi třeba manželé, kteří se ujali péče spolužáka jejich vnuka. Chlapci předtím zemřela babička, která se o něj starala.</p>

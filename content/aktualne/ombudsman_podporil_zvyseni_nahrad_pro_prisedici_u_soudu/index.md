---
title: Ombudsman podpořil zvýšení náhrad pro přísedící u soudů
date: 2025-02-24T11:04:00
vystupy:
  - tz
perex: <p>Funkce přísedících je dlouhodobou součástí českého soudnictví, kdy se
  lidé z&nbsp;řad veřejnosti podílejí na soudním rozhodování. Od roku 1996 se
  však nevalorizovala výše náhrad, které mají přísedící obdržet za čas strávený
  nad studiem spisů a účastí na soudních jednáních. To vedlo k&nbsp;minimálnímu
  zájmu veřejnosti vykonávat tuto funkci. Soudy se tak potýkaly
  s&nbsp;nedostatkem přísedících, což mělo vliv například i na délku soudních
  řízení. Ombudsman proto apeloval na Ministerstvo spravedlnosti, aby náhrady
  zvýšilo, což se od roku 2025 podařilo. Změna se týká především osob výdělečně
  činných (OSVČ). Zaměstnancům vykonávajícím funkci přísedících nadále náleží
  náhrada mzdy ve výši průměrného výdělku.</p>
---
<p>Ombudsman opakovaně vyzýval ministra spravedlnosti k&nbsp;vyjádření, zda ministerstvo chystá valorizaci náhrad pro přísedící, případně jakým způsobem. Poukazoval přitom na problémy, se kterými se soudy při obsazování pozic přísedících potýkaly. Zvýšení náhrad by mohlo alespoň částečně tyto problémy vyřešit. Před rokem 2025 měly OSVČ nárok na náhradu ušlého výdělku nejvýše 80 Kč za hodinu a maximálně 680 Kč za den. Od roku 2025 je nově stanoven limit odpovídající trojnásobku minimální hodinové mzdy za hodinu (373,20 Kč) a maximálně dvacetičtyřnásobku minimální hodinové mzdy za den (2985,60 Kč).&nbsp;
<i>„Dřívější výši náhrad jsem považoval za nedůstojnou vzhledem k&nbsp;tomu, jak dlouho nebyla valorizovaná. Oceňuji proto model, který ministerstvo zvolilo ke&nbsp;zvýšení náhrad. Je to způsob, který zaručí spravedlivý růst náhrad také do budoucna, protože se odvíjí výše minimální hodinové mzdy. Budou tím zajištěny férové náhrady pro přísedící,“&nbsp;</i>uvedl ombudsman Stanislav Křeček.</p>
<p>Změna se dotkne také paušální odměny, kterou přísedící dostávají za každý den jednání. Na tuto odměnu mají nárok nejenom OSVČ, ale také zaměstnanci či například starobní důchodci, kteří tuto funkci vykonávají. Za každý jednací den nově přísedícím přísluší částka 500 Kč, oproti původním 150 Kč.&nbsp;Nadále platí, že přísedícím svědčí nárok na náhradu hotových výdajů (např. cestovné).&nbsp;
<i>„Zvýšení náhrad v&nbsp;této podobě považuji za dostačující. Role přísedícího je službou veřejnosti a smyslem náhrad je kompenzovat čas strávený výkonem funkce. Přestože se nejedná o výdělečnou činnost, přísedící by měli alespoň obdržet důstojné náhrady za jejich čas. To se podle mého názoru nyní podařilo,“&nbsp;</i>doplnil Křeček.</p>
<blockquote>
<p>Role přísedících spočívá v&nbsp;přinášení laického pohledu do soudního rozhodování, kterým doplňují odborné znalosti soudců. Jejich hlas má stejnou váhu jako hlas soudců. Od roku 2025 došlo k&nbsp;výraznému omezení případů, kdy se přísedící podílí na soudním rozhodování. Nadále však působí u krajských soudů v&nbsp;některých trestních řízeních.</p></blockquote>

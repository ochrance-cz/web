---
title: "Estonský soud konstatoval pronásledování učitele ruské národnosti"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2013/estonsky-soud-konstatoval-pronasledovani-ucitele-ruske-narodnosti/"
date: 2013-12-17
perex: "<p>Dne 22. října 2013 došel Estonský odvolací soud k závěru, že učitel ruské národnosti, který podal na svého zaměstnavatele stížnost pro diskriminační zacházení, čelil po podání této stížnosti diskriminaci formou pronásledování.</p>"
---

<!-- imported from the old website -->

<p class="align-blok">Žalobce ruské národnosti pracoval jako učitel ruštiny na estonské jazykové škole. Po přerozdělení lekcí ruštiny dostal méně tříd ve srovnání s ostatními vyučujícími. Jelikož se domníval, že toto nepříznivé přerozdělení je odůvodněno jeho národností, podal stížnost ke <a title="Otevření do nového okna" href="http://www.svv.ee/index.php?id=481" target="_blank">Zmocněnci pro genderovou rovnost a rovné zacházení (&quot;Zmocněnec&quot;)</a> . Ten v případu shledal diskriminaci na základě národnosti. Ani ne měsíc po tomto rozhodnutí došlo k propuštění žalobce ze zaměstnání.</p> <p class="align-blok">Žalobce se obrátil na soud, aby se zabýval porušením jeho individuálních práv formou etnické diskriminace a žádal také vyplacení finanční kompenzace za majetkovou i nemajetkovou újmu. Soud první instance ovšem žalobu zamítl a žalobce tedy podal odvolání k Oblastnímu soudu v Tartu.</p> <p class="align-blok">Soudy obou instancí se shodly na tom, že diskriminace na základě etnicity nebyla klíčovým hlediskem pro rozdělování tříd mezi učitele, jelikož to bylo ospravedlnitelné objektivními důvody. Nicméně odvolací soud dospěl k závěru, že žalobce čelil pronásledování v souvislosti s podáním stížnosti Zmocněnci. Toto pronásledování se projevovalo např. tím, že od okamžiku, kdy se vedení školy dozvědělo o podání stížnosti, čelil žalobce opakovaným návrhům k ukončení pracovního poměru, došlo také k formálním písemným varováním a vše vyvrcholilo ukončením pracovního vztahu. Tyto skutečnosti tedy vedly dle soudu k naplnění definice pronásledování, která je obsažena v čl. 6 odst. 3 Zákona o rovném zacházení.</p> <p class="align-blok">Žalobce nebyl úspěšný v otázce požadované finanční kompenzace, jelikož soud vzal mimo jiné v potaz skutečnost, že žalobce obdržel odstupné ve výši tří měsíčních průměrných platů.</p> <p class="align-blok">Více informací v anglickém jazyce <a title="Otevření do nového okna" href="http://www.non-discrimination.net/content/media/EE-16-victimisation-2013.pdf" target="_blank">zde</a> . </p>

---
title: "LGBTI osoby čelí v přístupu ke zdravotní péči nerovnému zacházení, tvrdí studie"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2017/lgbti-osoby-celi-v-pristupu-ke-zdravotni-peci-nerovnemu-zachazeni-tvrdi-studie/"
date: 2017-11-08
perex: "<p>Nová studie zjistila, že LGBTI osoby jsou v oblasti zdravotní péče vystaveny řadě překážkám a diskriminaci.</p>"
---

<!-- imported from the old website -->

<p>Nejnovější studie projektu Health4LGBTI Reducing health inequalities experienced by LGBTI people zkoumá zkušenosti LGBTI osob (kam patří lesby, gayové, bisexuálové, transgender lidé a intersexuální osoby) v oblasti zdravotní péče. Studie je součástí projektu Health4LGBTI, který byl zahájen v dubnu 2016 a je spolufinancován Evropskou unií. Cílem projektu je zvýšení povědomí o problémech a výzvách, se kterými se LGBTI osoby v oblasti zdravotní péče setkávají. </p> <p>Studie probíhala v šesti státech Evropské unie – Belgii, Bulharsku, Itálii, Litvě, Polsku a Velké Británii. Zkušenosti LGBTI osob odhalily širokou škálu nejrůznějších nerovností a bariér v dostupnosti zdravotní péče, a to bez ohledu na to, zda jsou práva LGBTI osob v těchto šesti zemích formálně zaručena či nikoliv. Přestože se práva a postavení LGBTI osob v jednotlivých zemích liší, studie ukazuje obdobnou míru překážek a diskriminace na základě sexuální orientace, genderové identity či genderového vyjádření LGBTI osob ve všech výše uvedených zemích.</p> <p>Studie uvádí, že se LGBTI osoby v přístupu ke zdravotní péči často setkávají s diskriminací, a to jak na institucionální, tak i individuální úrovni. V určitých případech jsou LGBTI osobám upírány některé zdravotní služby. Kvůli převládající stigmatizaci bývají LGBTI osoby v některých případech nuceny tajit svoji genderovou identitu či sexuální orientaci. Následně pak mají obavy z odhalení, což podle nich může vést k poskytnutí horší péče nebo k diskriminaci. Na základě těchto okolností je podle studie u LGBTI osob vyšší riziko výskytu některých zdravotních problémů, než bývá u většinové populace. Častěji se tak u nich objevují například sebevražedné myšlenky, užívání návykových látek, úzkostné stavy a deprese či sebepoškozování. </p> <p>Studie se účastnili i odborní pracovníci a pracovnice ze zdravotnictví. Ukázalo se, že jejich znalost LGBTI problematiky je velice omezená a mnohdy vychází z nepochopení či předsudků. V rámci LGBTI osob jsou to především translidé a intersexuální osoby, o kterých mají nejmenší či vůbec žádné relevantní znalosti. Studie uvádí, že je potřeba o LGBTI problematice osoby ve zdravotnictví řádně poučit. Jedním z cílů studie je tak využít jednotlivé poznatky k vypracování vzdělávacího manuálu pro osoby poskytující zdravotní péči a pomoci tak snížit specifické nerovnosti, kterým LGBTI osoby v oblasti zdravotní péče čelí.</p> <p>Dosavadní výzkum LGBTI osob ve vztahu ke zdravotní péči je velmi omezený. Studie proto upozorňuje na nutnost dalších výzkumů, které by pomohly lépe porozumět jejich specifickým potřebám.</p> <p>Více informací zde:</p> <a href="https://www.ilga-europe.org/resources/news/latest-news/new-study-health4lgbti-oct2017" target="_blank">https://www.ilga-europe.org/resources/news/latest-news/new-study-health4lgbti-oct2017</a>

---
title: "Ombudsmanka Anna Šabatová kritizuje postupnou privatizaci uhelných elektráren"
vystupy:
  - tz
oldUrl: "/aktualne2/aktualne/tiskove-zpravy-2020/ombudsmanka-anna-sabatova-kritizuje-postupnou-privatizaci-uhelnych-elektraren/"
date: 2020-02-18
perex: "<p>Ombudsmanka Anna Šabatová vedla šetření ve věci nezákonné výjimky z emisních limitů pro Elektrárnu Chvaletice. Výjimku v průběhu šetření zrušilo Ministerstvo životního prostředí. Tento jeden případ je však symptomem širšího problému současné energetické politiky státu. Ten nebere vážně aktuální stav klimatu a s ním související nezbytná opatření pro snižování skleníkových plynů. Česká republika se privatizací největších uhelných elektráren v zemi zbavuje přímé kontroly nad nejvýznamnějšími producenty emisí. Takové jednání je krajně nezodpovědné a hazarduje s životy budoucích generací.</p>"
---

<!-- imported from the old website -->

<p>„Česká republika se v posledních letech vydala cestou úplné privatizace největších uhelných elektráren v zemi. V roce 2013 prodala státní společnost ČEZ, a.s. Chvaletickou elektrárnu. Od počátku letošního roku je již jisté, že stát přijde také o Elektrárnu Počerady, která emituje nejvíce skleníkových plynů ze všech stacionárních zdrojů na území ČR,“ uvádí ombudsmanka Anna Šabatová.</p> <p>„S ohledem na současný stav klimatu a světový trend omezování emisí skleníkových plynů nepovažuji nedávné kroky státu za odpovědné. Česká republika by se neměla velkých zdrojů emisí takto jednoduše zbavovat. Měla by spíše přistoupit k jejich postupnému a kontrolovanému utlumování do doby, než je bude možné nahradit zdroji, které budou šetrnější k životnímu prostředí. Stát však činí pravý opak, neboť prodejem uhelných elektráren převádí odpovědnost za stav klimatu na soukromé subjekty,“ říká Anna Šabatová. </p> <p>„Od soukromých vlastníků přirozeně nelze očekávat, že by v budoucnu dobrovolně utlumili výkon svých provozů ve prospěch obnovitelných zdrojů energie. Vlastník elektrárny Chvaletice a současně budoucí vlastník elektrárny Počerady se k této otázce aktuálně vyjádřil v médiích, kde vyzdvihl roli zdrojů spalujících fosilní paliva a poskytl také sdělení ve smyslu, že podle něj není možné předvídat, jaká bude situace ve výrobě energie v horizontu pouhých čtyř let.  Taková vyjádření neznačí pro budoucnost nic dobrého,“ vysvětluje ombudsmanka Anna Šabatová. </p> <p>Ombudsmanka chce proto touto zprávou důrazně apelovat na osoby, které jsou odpovědné za naplňování energeticko-klimatické politiky státu, tj. zejména na ministra životního prostředí, ministra průmyslu a obchodu, ale také na další členy tzv. Uhelné komise, která je v těchto záležitostech poradním orgánem. Kauzu nezákonné emisní výjimky pro Elektrárnu Chvaletice by měly zmíněné osoby vnímat jako další z řady varování před klimatickou změnou, proti níž Česká republika nepřijímá dostatečná opatření.</p>

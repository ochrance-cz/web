---
title: "Odstraňování staveb II: aktualizovaná publikace pro občany i úřady"
oldUrl: "src/www.ochrance.cz/aktualne/tiskove-zpravy-2020/odstranovani-staveb-ii-aktualizovana-publikace-pro-obcany-i-urady"
date: 2020-10-05
perex: "<p>Stavební právo je druhou největší oblastí, s níž se ombudsman setkává v rámci podnětů občanů. Nepovolené stavby a jejich odstraňování patří k často zmiňovaným problémům, proto v aktualizovaném vydání publikace stanovisek Odstraňování staveb II ombudsman zohledňuje nejnovější poznatky získané při šetření konkrétních případů nesprávného či nezákonného jednání úřadů nebo nečinnosti úřadů. Publikace pro ilustraci nabízí i řadu příkladů dobré a špatné správní praxe v této oblasti.</p>"
---

<!-- imported from the old website -->

<p>Sborník je určen jak stavebníkům, tak těm, kdo se cítí být stavební činností dotčeni na svých právech. Vysvětluje základní pojmy, instituty a principy veřejného stavebního práva spojené s oblastí odstraňování staveb. </p> <p><i>„Pokoušíme se vnést do této značně složité právní oblasti základní přehled a hledat odpovědi na sporné právní otázky, které mohou při řešení mnohdy bezvýchodných životních situací vyvstat. Stavebníci se dozví, jak postupovat v případech, kdy stavební úřad přikročí k řízení o odstranění jejich stavby. Vlastníkům sousedních nemovitostí pak publikace nastíní, jak se mohou úspěšně domoci svých práv vůči nepovoleným stavbám a postupům neukázněných stavebníků. Úřady zde naleznou odpovědi na řadu důležitých otázek a mohou se seznámit s právními názory, k nimž ombudsman v této oblasti v uplynulých letech dospěl,“</i> shrnuje ombudsman Stanislav Křeček, který se agendě veřejného stavebního práva věnuje už řadu let. </p> <p>V současné době je podle ombudsmana třeba víc než kdy jindy si připomenout, že by zákonodárce neměl bezmyšlenkovitě přistupovat k úpravě veřejného stavebního práva bez vyhodnocení a pečlivé analýzy. <i>„Jsou to právě historické zkušenosti a paměť orgánů státní správy, co výrazně přispívá ke stabilizaci a zefektivnění státní správy. I z těchto důvodů jsem se rozhodl vydat aktualizovaný sborník stanovisek. Přes probíhající proces rekodifikace stavebního práva, ke kterému jsem uplatnil řadu výhrad, chci alespoň takto přispět ke stabilizaci veřejného stavebního práva“</i> dodává ombudsman.</p> <p>Publikace Odstraňování staveb II a v ní zahrnutá doporučení by tak měla sloužit pro dobrou praxi jednotlivých úřadů a vést ke kultivaci výkonu veřejné moci v souladu s principy dobré správy.</p> <p>Sborník obsahuje obecnou část, kterou přestavuje několik kapitol zaměřených na základní otázky související s tématem odstraňování staveb, otázky týkající se stavební kázně, typů nepovolených staveb, oblasti pasportizace staveb, způsobů zamezení nepovolené stavební činnosti či samotnému řízení o odstranění staveb. Dále pak jsou kapitoly vztahující se ke specifickým řízením o nepovolených stavbách a k samotnému výkonu rozhodnutí o odstranění staveb. Zobecněné poznatky doplňují vybraná stanoviska veřejného ochránce práv a přehled nejvýznamnější soudní judikatury.</p><p><a href="https://www.ochrance.cz/fileadmin/user_upload/Publikace/sborniky_stanoviska/Sbornik_Odstranovani_staveb_II.pdf" target="_blank">Odstraňování staveb II (2020)</a></p>

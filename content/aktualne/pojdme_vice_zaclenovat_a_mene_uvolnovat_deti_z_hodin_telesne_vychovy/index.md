---
title: Pojďme více začleňovat a méně uvolňovat děti z hodin tělesné výchovy!
date: 2024-10-04T14:00:24.268Z
vystupy:
  - aktualita
perex: >
  <p>Zástupce ombudsmana uspořádal kulatý stůl k tématu začleňování a uvolňování
  žáků v tělesné výchově, na kterém právníci Kanceláře ombudsmana prezentovali
  předběžné výsledky jejich výzkumu. Ten potvrdil, že stále převládá úplné
  uvolňování žáků nad částečným nebo že posudky lékařů bývají různorodé a
  nevyhovující. Výzkum dále odhalil, že se v&nbsp;tělocviku nevyužívají pro žáky
  se speciálními vzdělávacími potřebami podpůrná opatření tolik, kolik by se
  mohla. &nbsp;</p>
---
<p>Jak zdůraznil zástupce ombudsmana Vít Alexander Schorm: &bdquo;<em>Pohyb je zdravý a potřebný. O to víc bychom měli usilovat, aby právě žáci s&nbsp;postižením nebo jiným zdravotním znevýhodněním měli dostatek možností k&nbsp;pohybovým aktivitám, zvlášť když je zpravidla sami mít chtějí a chtějí přitom být se svými spolužáky.</em>&ldquo; Proto ke společnému jednání přizval zástupce Ministerstva školství i zdravotnictví, sdružujících asociací, neziskových organizací, učitelů, pediatrů a akademické obce a především také samotných žáků. Ti sdíleli své zkušenosti, obavy a hlavně také problémy, na které v&nbsp;souvislosti s&nbsp;tělesnou výchovou narážejí.</p>

<p>Výzkum mimo jiné potvrdil, že školy, ale také lékaři k&nbsp;institutu uvolnění z&nbsp;TV přistupují různě. &bdquo;<em>Ani podle ministerstva nemá smysl žáky z&nbsp;tohoto předmětu vyčleňovat. Naopak musíme hledat cesty, jak je v&nbsp;maximální míře zapojit. Proto jsme se rozhodli vytvořit metodiku, která by měla napomoci k&nbsp;odstranění rozdílných postupů škol</em>,&ldquo; dodal Michal Černý, ředitel odboru předškolního a základního vzdělávání na Ministerstvu školství, mládeže a tělovýchovy.</p>

<p>Ondřej Ješina z&nbsp;Univerzity Palackého v&nbsp;Olomouci doplnil: &bdquo;<em>Tělesná výchova má rozvíjet pohybové dovednosti dětí, ne měřit výkonost. Tělocvik by měl být pro děti spojený s&nbsp;pozitivními zkušenostmi a zážitky. Tomu mohou v&nbsp;případě dětí s&nbsp;postižením napomoci i vhodně zvolená podpůrná opatření, která jim umožní plnohodnotné zapojení</em>&ldquo;. Školy však často neví, která podpůrná opatření mohou poskytovat, na koho se obracet pro radu nebo jaké vhodné kompenzační pomůcky je možné využívat.</p>

<p>Všichni přítomni se shodli, že důležitou a nezbytnou roli hraje osvěta a to jak škol, lékařů, rodičů, ale také samotných žáků. Jedině tak je možné každému žákovi vytvořit odpovídající podmínky pro zapojení do tělesné výchovy.</p>

---
title: "Zimní stadion v Jihlavě"
tags:
  - Tisková zpráva
oldUrl: "/aktualne/tiskove-zpravy-2012/zimni-stadion-v-jihlave"
date: 2012-07-10
perex: "<p></p><p>O tom, zda je umístění budovaného zimního stadionu v Jihlavě v souladu se zákonem, rozhodne krajský soud. Právě proto se zástupkyně ombudsmana touto otázkou nezabývala. </p>"
---

<!-- imported from the old website -->

<p>Tvrzení jihlavského magistrátu, že „ombudsman zamítl stížnost obyvatel Tyršovy ulice na výstavbu zimního stadionu“ je přinejmenším zkreslené a nepřesné. Předmětem šetření zástupkyně ombudsmana byl pouze postup správních orgánů při řešení stížností na obtěžování hlukem, vibracemi či světlem v důsledku provádění stavby a provozu staveniště. Samotné umístění stavby bude řešit v rámci řízení o správní žalobě příslušný krajský soud, do jehož činnosti není ochránce oprávněn zasahovat, neboť rozhodovací činnost soudů je z působnosti ochránce vyloučena. </p><p>Pokud jde o hluk, vibrace apod., nezjistila zástupkyně ombudsmana pochybení na straně stavebního úřadu a Krajské hygienické stanice. Každá stavební činnost je doprovázena negativními vlivy na okolí stavby spočívající ve zvýšeném hluku ze stavebních prací, staveništní dopravou, prašností či vibracemi, přičemž u stavby rozsahu zimního stadionu se negativní vliv na okolní obytnou zástavbu nutně předpokládá. Provádění stavebních prací však musí probíhat za podmínek, které by negativní vlivy na okolní zástavbu pokud možno co nejvíce omezily. </p><p>V tuto chvíli považuje zástupkyně ombdusmana za důležité, aby bylo řádně zajištěno odborné vedení provádění stavby, a aby stavba byla průběžně dozorována v rámci řádných a mimořádných kontrolních dnů, které mají být dle magistrátu na stavbě průběžně prováděny. Stavební úřad, třeba i za spolupráce s KHS, by měl rovněž zajistit, že stavebník bude řádně plnit povinnosti vyplývající pro něj ze stavebního zákona a vydaných správních rozhodnutí, včetně výše zmíněné povinnosti šetrnosti k sousedství.</p><p>Celá zpráva z šetření je k dispozici <a href="https://www.ochrance.cz/fileadmin/user_upload/STANOVISKA/stavby_a_reg_rozvoj/802-012-MH-ZZ.pdf" target="_blank">zde</a>.</p>

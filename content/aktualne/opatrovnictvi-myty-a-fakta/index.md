---
title: "Opatrovnictví &ndash; mýty a fakta"
tags:
  - Monitorování
oldUrl: "/monitorovani-prav-lidi-se-zdravotnim-postizenim/aktuality-z-monitorovani/aktuality-z-monitorovani-2020/opatrovnictvi-myty-a-fakta/"
date: 2020-06-08
perex: "<p>Opatrovnictví vyvolává mnoho nedorozumění. Pokud má člověk opatrovníka, neznamená to, že pozbyl všechna svá práva a že za něj o všem rozhoduje někdo jiný. Opatrovník má opatrovanému především pomáhat naplňovat jeho potřeby a chránit jeho práva, nikoli jednat proti jeho vůli. Nejčastější mýty a fakta týkající se opatrovnictví přinášíme níže. </p>"
---

<!-- imported from the old website -->

<h4>Mýty a fakta:</h4><h5>Opatrovník rozhoduje o tom, co je pro opatrovance nejlepší.</h5><p>Opatrovník nerozhoduje za člověka pod opatrovnictvím. Jeho úkolem je pomoct mu naplňovat jeho přání a chránit jeho práva. Musí také opatrovanci vždy vysvětlit povahu jednání, které za něj činí a jeho důsledky.</p><h5>Pokud opatrovanec způsobí škodu, zaplatí ji opatrovník.</h5><p>Opatrovník je odpovědný za škodu pouze v případě, že zanedbal tzv. náležitý dohled. V ostatních případech škodu zaplatí buď sám opatrovanec (pokud jednal vědomě) nebo nebude odpovědný nikdo.</p><h5>Opatrovník může přinutit opatrovance jít se léčit.</h5><p>Opatrovník může zastupovat člověka i v rozhodování ohledně zdravotních služeb. V tom případě musí lékař podávat všechny informace potřebné pro rozhodnutí také opatrovníkovi. Pokud však opatrovanec s léčbou nesouhlasí, opatrovník ani poskytovatel zdravotních služeb nemůžou jeho souhlas nahradit. Výjimkou jsou situace, kdy může být člověk hospitalizován nebo léčen bez svého souhlasu.</p><h5>Opatrovník má povinnost osobně pečovat o opatrovance.</h5><p>I když může být někdy opatrovník zároveň pečující osobou, tyto dvě role nelze směšovat. Opatrovník zastupuje opatrovaného člověka při právním jednání a měl by také dohlídnout na to, aby měl zajištěnou péči. V žádném případě to neznamená, že musí opatrovanci vařit, uklízet, či mu podávat léky.</p><h5>Opatrovník má povinnost najít opatrovanci bydlení.</h5><p>Opatrovník by se vždy měl zajímat o to, jak člověk žije a zda jsou jeho potřeby zajištěny. Může mu také pomoct s hledáním bydlení či pobytové sociální služby. Pokud však není žádné bydlení pro opatrovance dostupné nebo opatrovanec nabízené možnosti odmítá, nelze to mít k tíži opatrovníka.</p><h5>Opatrovník může zakázat opatrovanci, aby kouřil.</h5><p>Opatrovník nemůže zasahovat do oblastí, které nejsou právním jednáním. Nerozhoduje o tom, co bude mít opatrovanec na sobě, s kým se bude stýkat nebo zda bude kouřit. Zasáhnout do práv a svobody opatrovance může opatrovník pouze v odůvodněných případech. Tedy pokud hrozí opatrovanci bezprostřední újma na zdraví nebo životě nebo pokud hrozí, že opatrovanec nebude mít dostatek prostředků na pokrytí svých základních potřeb.</p><h5>Soukromý opatrovník zajistí potřeby opatrovance lépe než veřejný.</h5><p>Není tomu tak za každých okolností. Pokud je opatrovníkem blízká osoba, jistě může znát opatrovance a jeho přání líp. Na druhou stranu, veřejný opatrovník (tedy zaměstnanec obce) je speciálně vyškolen pro výkon opatrovnictví a má informace například o dostupných sociálních službách či bydlení.</p><h5>K povolení vycházky z nemocnice nebo domova sociálních služeb potřebuje poskytovatel souhlas opatrovníka.</h5><p>Člověk s omezenou svéprávností má právo na osobní svobodu jako kdokoliv jiný. Poskytovatel zdravotní nebo sociální péče může zasáhnout do jeho svobody jen v nezbytných případech, v případě hrozby újmy na životě nebo zdraví. K tomu souhlas opatrovníka nepotřebuje. K dlouhodobému omezení osobní svobody, jakým je hospitalizace nebo umístění do pobytového zařízení sociálních služeb bez souhlasu člověka je navíc potřeba souhlasu soudu.</p>

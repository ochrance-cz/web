---
title: Případ říčky Trkmanky potvrdil, že ani po zkušenosti s Bečvou nemáme
  jasná pravidla pro zvládání havárií
date: 2024-12-12T12:15:16.137Z
vystupy:
  - tz
perex: >
  <p>Ani v novele vodního zákona nepřineslo Ministerstvo životního prostředí
  jasná pravidla pro zvládání havárií. Novela platí od letošního srpna.
  Ombudsman apeloval na její přijetí už v roce 2021 v souvislosti se šetřením
  toho, jak úřady postupovaly při zneškodnění ekologické katastrofy na řece
  Bečvě. Naléhavost změny zákona potvrdila i havárie na říčce Trkmance na
  Hodonínsku. Do té se po požáru tamní galvanovny v roce 2023 dostaly těžké kovy
  a další nebezpečné látky. Ze šetření ombudsmana z případů Bečvy i Trkmanky
  vyplývá, že vodní zákon nevyjasňoval, co má úřad při havárii dělat a co přesně
  je jeho úkolem. Nová právní úprava situaci příliš nezlepšila.</p>
attachments:
  - file: https://eso.ochrance.cz/Nalezene/Edit/13360
    title: Zpráva o šetření - Trkmanka
  - title: "Zpráva o šetření - Bečva "
    file: null
  - title: Dopis ministrovi životního prostředí
    file: https://eso.ochrance.cz/Nalezene/Edit/13354
  - title: Tisková zpráva ze zahájení šetření
    file: https://www.ochrance.cz/aktualne/poucily_se_urady_z_becvy_ombudsman_si_to_overi_na_pripadu_znecisteni_jihomoravske_trkmanky/
---
<p>&bdquo;Už při přípravě novely jsem upozorňoval ministerstvo, že pravidla pro to, kdo má likvidaci havárie vést a jak při tom postupovat, nejsou jasná. Mé připomínky ministerstvo nevyslyšelo. Bez toho, aby úřad věděl, jak má zneškodňování havárie řídit, postrádá novela vodního zákona smysl,&ldquo; tvrdí ombudsman Stanislav Křeček. Dodává, že ministerstvu se v novele podařilo nastavit pravidla pro ohlašování havárie, další úpravu pravidel však považuje za naléhavou. &bdquo;Vyzvali jsme ministerstvo, aby nejpozději do začátku roku 2025 připravilo novelu prováděcí vyhlášky. Už dříve jsme požadovali, aby vydalo také metodiku, která upřesní, co mají jednotlivé subjekty při havárii dělat a jak má odpovědný úřad práce řídit,&ldquo; doplňuje ombudsman.</p>

<p><br />
Ekologická katastrofa na řece Bečvě v roce 2020 poukázala na nedostatky ve vodním zákoně. Ombudsman se proto obrátil na ministerstvo, aby ohlašování havárií zpřehlednilo. Dále požadoval, aby ministerstvo upřesnilo, který úřad odstraňování havárie řídí, a vyjasnilo, v čem práce spočívají. O tři roky později se situace opakovala na případě říčky Trkmanky. Šetření postupu úřadů při likvidaci tamní havárie ombudsman letos v říjnu ukončil. Vyplynulo z něj, že práce řídila Česká inspekce životního prostředí. Řídit práce však měl vodoprávní úřad Kyjov a Krajský úřad Jihomoravského kraje. Pokud ministerstvo nepřipraví novelu prováděcí vyhlášky v souladu s tím, co doporučuje ombudsman, hrozí, že budou nejasnosti v řízení likvidací havárií přetrvávat.<br />
&nbsp;</p>

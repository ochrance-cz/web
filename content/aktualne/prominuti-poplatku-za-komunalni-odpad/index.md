---
title: "Prominutí poplatku za komunální odpad"
oldUrl: "src/www.ochrance.cz/aktualne/tiskove-zpravy-2016/prominuti-poplatku-za-komunalni-odpad"
date: 2016-11-04
perex: "<p>Obecní úřady získaly po necelých pěti letech zpět oprávnění na žádost prominout místní poplatek za komunální odpad. Pokud žádost zamítnou, musejí své rozhodnutí řádně odůvodnit. Veřejný ochránce práv se setkal se stížnostmi, že obecní úřady odůvodněné rozhodnutí nevydávají.</p>"
---

<!-- imported from the old website -->

<p class="MsoNormal" style="text-align:justify"></p><p>S účinností od 29. října 2015 mohou obecní úřady na žádost zcela nebo částečně prominout poplatek za provoz systému shromažďování, sběru, přepravy, třídění, využívání a odstraňování komunálních odpadů. Umožňuje jim to novelizovaného znění zákona o místních poplatcích. Mohou přitom prominout i poplatek nebo jeho příslušenství vzniklé před datem 29. října 2015.</p> <p>Obecní úřad v rámci svého správního uvážení posuzuje, zda by prominutí místního poplatku vedlo k odstranění tvrdosti právního předpisu a zda pro něj existují ospravedlnitelné důvody. </p> <p>Přestože platí, že na vyhovění žádosti o prominutí není právní nárok, nesmí obecní úřad jednat zcela libovolně. Procesní postup obecního úřadu podléhá daňovému řádu, podle kterého by měl o žádosti vydat rozhodnutí s příslušnými náležitostmi, včetně odůvodnění. </p> <p>Právě v odůvodnění shrne výše naznačené úvahy, jimiž podepře své rozhodnutí poplatek prominout či neprominout. Obecní úřad musí v rámci posuzování žádostí dodržet zásadu, že by při rozhodování skutkově shodných nebo podobných případů neměly vznikat nedůvodné rozdíly. </p> <p>Pokud obecní úřad o žádosti nevydá odůvodněné rozhodnutí, žadatel se nedozví důvody, které k závěru úřadu vedly, a nemá procesní prostor se proti negativnímu stanovisku bránit např. podáním správní žaloby proti rozhodnutí správního orgánu. </p> <p>Posuzování těchto žádostí nespadá pod výkon samostatné působnosti a nemůže je proto posuzovat zastupitelstvo či rada obce.  </p>

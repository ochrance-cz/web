---
title: "Nepřihlásili auto včas – přišli o něj"
oldUrl: "src/www.ochrance.cz/aktualne/tiskove-zpravy-2016/neprihlasili-auto-vcas-prisli-o-nej"
date: 2016-08-24
perex: "<p>Vozidla, u nichž nebyl do 30. 6. 2015 zapsán v registru vozidel vlastník, administrativně zanikla. Lidé, kteří včas nesplnili svou povinnost a nezapsali se v registru silničních vozidel jako vlastníci, tak fakticky přišli o auta. Nemohou je nyní legálně používat a už je ani není možné znovu registrovat k silničnímu provozu. </p>"
---

<!-- imported from the old website -->

<p>Tuto situaci způsobila chyba vlastníků v kombinaci se zákonem č. 239/2013 Sb., kterým se měnil zákon o podmínkách provozu vozidel na pozemních komunikacích a zákon o pojištění odpovědnosti za škodu způsobenou provozem vozidla. Ten stanovil, že všechna auta, u nichž nebude do šesti měsíců od nabytí účinnosti zákona (tj. do 30. 6. 2015) zapsán vlastník a nebude podána žádost o zápis vlastníka silničního vozidla do registru, se považují za zaniklá a jsou z registru <b>trvale vyřazena</b>. </p> <p>Zákon sice přispěl k potřebnému pročištění registru od skutečně zaniklých vozidel, ale v plné tvrdosti dopadl i na desítky, možná stovky lidí, kteří se včas ke svým autům „nepřihlásili“. Jejich, často na leasing pořízená, vozidla se změnila v bezcenný majetek. </p> <p><i>„Setkávám se s případy lidí, kteří si dobře uvědomují svůj podíl viny, protože včas neprovedli potřebné úkony, ale důsledek považují za extrémně přísný. V tom s nimi souhlasím. Považuji za nepřiměřené, aby kvůli takovéhle v podstatě administrativní chybě nenávratně přišli o svůj majetek,“</i> hodnotí situaci zástupce ombudsmanky Stanislav Křeček. Požádal proto ministra dopravy o stanovisko k možnému <b>odstranění tvrdosti právní úpravy</b>, aby bylo možné takto zaniklá vozidla <b>znovu legálně používat</b>.</p> <p>Celou situaci dobře ilustruje případ stěžovatele, který na úvěr pořídil auto svým rodičům. Neuvědomil si, že na rozdíl od leasingu je v případě úvěru od počátku majitelem vozidla, a neprovedl včas registraci. Přibližně 3 roky staré auto tak úředně zaniklo a veškeré pokusy o jeho záchranu, aby ho rodiče dál mohli používat, ztroskotaly.</p> <h5>Původní vlastník přeprodaného auta bez šance na změnu v registru vozidel</h5> <p>Dalším problémem, s nímž se zástupce ombudsmanky setkává, jsou případy lidí, kteří prodají auto, kupující ho na sebe nepřihlásí a prodá ho další osobě. Původní vlastník je stále uveden v registru vozidel, z čehož mohou plynout rizika např. v podobě vzniku dluhu na pojistném na povinném ručení nebo jiných správních deliktů provozovatele vozidla. Změnu zápisu v registru původní vlastník provést nemůže, protože k tomu nemá potřebné doklady (technický průkaz a osvědčení o registraci silničního vozidla, protokol o evidenční kontrole vozidla a zelenou kartu vydanou podle zákona o pojištění odpovědnosti z provozu vozidla). Registr vozidel sice může kupujícího pokutovat za přestupek nepodání žádosti o zápis změny vlastníka, ale pokud už kupující auto ani doklady k němu nemá, je situace prakticky neřešitelná. Původní vlastník může na svou obranu pouze podat určovací žalobu k soudu, aby soud potvrdil, že již vlastníkem není.</p> <p>I v této věci požádal zástupce ombudsmanky ministra dopravy o návrh řešení. Lidem, kteří prodávají auto, pak doporučuje, aby si pečlivě hlídali, že kupující na sebe auto přehlásí. Nejjistějším způsobem je <b>domluva prodávajícího a kupujícího</b>, že změnu zápisu v registru vozidel provedou společně.</p>

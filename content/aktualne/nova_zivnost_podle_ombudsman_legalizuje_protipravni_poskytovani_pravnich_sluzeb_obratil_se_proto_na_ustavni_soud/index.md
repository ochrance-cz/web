---
title: Nová živnost podle ombudsman legalizuje protiprávní poskytování právních
  služeb – obrátil se proto na Ústavní soud
date: 2021-08-24T06:19:01.804Z
vystupy:
  - tz
perex: "Nařízení vlády umožnilo lidem od 1. července letošního roku podnikat ve
  volné živnosti s názvem „Poskytování služeb pro právnické osoby a svěřenské
  fondy“. Náplň této živnosti se podle ombudsmana i názoru profesních
  organizací, především České advokátní komory, kryje s obsahovou náplní práce
  advokátů, a tím prakticky umožňuje takzvané „vinklaření“ či „pokoutnictví“,
  tedy neoprávněné poskytování právních služeb. Ombudsman se proto rozhodl
  využít svého oprávnění a podal k Ústavnímu soudu návrh na zrušení té části
  nařízení vlády č. 208/2021 Sb., která stanoví obsahovou náplň nové živnosti. "
---
<p><em>&bdquo;Zákon o advokacii taxativně vymezuje, kdo je oprávněn poskytovat právní služby na území České republiky, a vylučuje tak možnost poskytování právních služeb jinými, než tam uvedenými subjekty. Také podle aktuální komentářové literatury nelze uvedený výčet rozšiřovat nad zákonem vymezený rámec,&ldquo;</em> argumentuje ombudsman Stanislav Křeček v&nbsp;návrhu pro&nbsp;Ústavní soud.&nbsp;</p>

<p>Na výlučnost poskytování právních služeb pamatuje podle ombudsmana i živnostenský zákon. V podrobném výčtu činností, které živností nejsou, výslovně uvádí práci advokátů, notářů, patentových zástupců, soudních exekutorů, auditorů a daňových poradců.</p>

<p>Stejný názor zastává i <a href="https://advokatnidenik.cz/2021/06/09/vlada-se-pokousi-legalizovat-protipravni-poskytovatele-pravnich-sluzeb/">Česká advokátní komora</a> (ČAK). Vznik nové živnosti je podle vedení komory hrubým porušením zákona o advokacii a útokem na nezávislé postavení advokacie v&nbsp;rámci celého justičního systému. <em>&bdquo;</em><em>V případě živnostenského pojetí poskytování právních služeb nejsou naplněny požadavky na poskytovatele právních služeb, čímž se poskytnutí právní služby živnostníkem, třeba pouze s ukončeným středoškolským vzděláním, stává pro klienta velmi rizikovým,&ldquo;</em> shrnuje stanovisko České advokátní komory její předseda Vladimír Jirousek. Stanovisko České advokátní komory podpořila také <a href="https://advokatnidenik.cz/2021/06/10/exekutori-jsou-proti-legalizaci-protipravnich-poskytovatelu-pravnich-sluzeb/">Exekutorská komora</a> České republiky nebo Unie státních zástupců.&nbsp;</p>

<p>Vládní nařízení podle ombudsmana vytvořilo vedle advokátů, kteří musí při své činnosti dodržovat celou řadu zásadních podmínek plynoucích ze zákona o advokacii, také skupinu osob, kterým bez ohledu na dosažené vzdělání a kvalifikaci k&nbsp;totožné práci postačuje svéprávnost a bezúhonnost.</p>

<p>V&nbsp;návrhu pro Ústavní soud ombudsman uzavírá, že část nařízení, která vymezuje obsahovou náplň nové živnosti, přijala vláda<strong> </strong>mimo meze zákona a v&nbsp;rozporu se zákonem o advokacii i živnostenským zákonem a Ústavou. Žádá proto zrušení této části vládního nařízení.</p>

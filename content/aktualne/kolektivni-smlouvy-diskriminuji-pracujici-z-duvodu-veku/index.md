---
title: "Kolektivní smlouvy diskriminují pracující z důvodu věku"
oldUrl: "src/www.ochrance.cz/aktualne/tiskove-zpravy-2018/kolektivni-smlouvy-diskriminuji-pracujici-z-duvodu-veku"
date: 2018-05-04
perex: "<p>Ombudsmanka se setkává s případy, kdy kolektivní smlouvy diskriminují pracující z důvodu věku. Obvykle se jedná o situace, kdy je se zaměstnanci zacházeno rozdílně, protože získali nárok na starobní důchod. V této situaci pak přicházejí o benefity, které jsou poskytovány jejich mladším spolupracovníkům. Pokud však takové zacházení nemá věcný důvod spočívající v povaze vykonávané práce, jedná se o přímou diskriminaci z důvodu věku. Lidé se mohou obrátit na soud či inspekci práce.</p>"
---

<!-- imported from the old website -->

<h5>Případy, se kterými se ombudsmanka setkala:</h5> <p></p><ul><li>Kolektivní smlouva zaručovala zaměstnancům nárok na odstupné nad rámec zákona. Z tohoto benefitu byli vyloučení zaměstnanci, kteří získali nárok na starobní důchod.</li><li>Kolektivní smlouva vylučovala poskytnutí prémií z tržeb zaměstnancům pobírajícím starobní důchod.</li><li>Kolektivní smlouva stanovila povinnost zaměstnavatele obsazovat uvolněná místa zaměstnanci, kteří byli v „produktivním“ věku.</li><li>Kolektivní smlouva vylučovala z příspěvku na penzijní připojištění zaměstnance pobírající starobní důchod.</li></ul><p></p> <p>Ve všech uvedených případech se jedná o přímou diskriminaci z důvodu věku. Zásada rovného zacházení se totiž vztahuje na veškeré odměňování zaměstnanců – tam spadají také nenárokové složky mzdy či platu a veškeré benefity, které zaměstnavatel přiznává nejčastěji na základě vnitřního předpisu či kolektivní smlouvy. To si často zaměstnavatelé neuvědomují. Předpokládají, že benefity jsou zcela v jejich kompetenci a nevztahuje se na ně žádná právní regulace.</p> <p>„<i>Aby se o diskriminaci nejednalo, musel by zaměstnavatel vysvětlit a doložit, že vyloučení pracujících důchodců z nároku na vyšší odstupné má věcný důvod spočívající v povaze vykonávané práce,</i>“ vysvětluje Petr Polák, vedoucí odboru rovného zacházení. „<i>S takovým případem jsme se ale ještě nesetkali,</i>“ dodává. Lidem poškozeným diskriminací poskytuje ombudsmanka metodickou pomoc – nejčastěji doporučuje kontaktovat inspektorát práce, pokud neuspěli u zaměstnavatele či příslušné odborové organizace.</p> <p>V případech, které ombudsmanka řešila, se diskriminační ustanovení dostala do kolektivních smluv na základě kolektivního vyjednávání. Zaměstnavatelé a odborové organizace nesou za obsah smluv společnou odpovědnost. Měli by proto zjednat nápravu a nečekat, až je někdo zažaluje či dostanou pokutu od inspektorátu práce. </p> <p>„<i>I když se dle zákoníku práce k diskriminačním ujednáním v kolektivních smlouvách nepřihlíží, považuji za důležité, aby se tato ustanovení v kolektivních smlouvách vůbec nevyskytovala, protože odporují zásadě rovného zacházení,</i>“ vysvětluje ombudsmanka.  Jednala proto s Českomoravskou konfederací odborových svazů a Státním úřadem inspekce práce. Ráda by se také osobně setkala se zástupci zaměstnavatelů. „<i>Myslím, že zlepšení situace se dá rychleji dosáhnout společným jednáním než drahým a zdlouhavým soudním řízením. Diskriminační ustanovení v kolektivních smlouvách mohla vzniknout z neznalosti či nevědomosti. Je neustále potřeba vysvětlovat, co diskriminace je a jaké rozdílné zacházení zákon nepřipouští. Jen tak se můžeme posunout dál,</i>“ vysvětluje své stanovisko ombudsmanka.</p> <h5>Pomoc zaměstnavatelům</h5> <p>Ombudsmanka nabízí pomoc i zaměstnavatelům. Mohou se na ni obrátit s dotazem, zda kolektivní smlouva nediskriminuje pracující z důvodu věku, případně jiných důvodů (pohlaví, zdravotní postižení). Za diskriminační nelze považovat kupříkladu systém smluvního odstupného, jehož výše je odstupňována podle délky zaměstnání u zaměstnavatele. Na žádost konkrétního zaměstnavatele ombudsmanka posuzovala také systém tzv. odchodného pro zaměstnance, kteří dosáhnou nárok na starobní důchod. Dospěla k závěru, že není diskriminační.</p> <h5>Co musí splňovat kolektivní smlouvy:</h5> <p></p><ul><li>Ustanovení kolektivní smlouvy nesmí odporovat zásadě rovného zacházení.</li><li>Ustanovení kolektivní smlouvy, které podmiňuje rozdílné zacházení se zaměstnanci tím, zda jim vznikl, nebo nevznikl nárok na starobní důchod, vzbuzuje silné podezření na přímou diskriminaci z důvodu věku.</li><li>Ve věcech pracovních poměrů je přípustné pouze takové rozdílné zacházení z důvodu věku, které má věcný důvod spočívající v povaze vykonávané práce.</li></ul> <h5>Případy ombudsmanky:</h5> <p><a title="Otevření do nového okna" href="http://eso.ochrance.cz/Nalezene/Edit/5720" target="_blank">http://eso.ochrance.cz/Nalezene/Edit/5720</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p> <p><a title="Otevření do nového okna" href="http://eso.ochrance.cz/Nalezene/Edit/4654" target="_blank">http://eso.ochrance.cz/Nalezene/Edit/4654</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p> <p><a title="Otevření do nového okna" href="http://eso.ochrance.cz/Nalezene/Edit/4154" target="_blank">http://eso.ochrance.cz/Nalezene/Edit/4154</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p> <p><a title="Otevření do nového okna" href="http://eso.ochrance.cz/Nalezene/Edit/5774" target="_blank">http://eso.ochrance.cz/Nalezene/Edit/5774</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p> <p><a title="Otevření do nového okna" href="http://eso.ochrance.cz/Nalezene/Edit/5878" target="_blank">http://eso.ochrance.cz/Nalezene/Edit/5878</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p><br />

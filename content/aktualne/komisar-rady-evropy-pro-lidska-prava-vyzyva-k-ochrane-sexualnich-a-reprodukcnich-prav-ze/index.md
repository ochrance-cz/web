---
title: "Komisař Rady Evropy pro lidská práva vyzývá k ochraně sexuálních a reprodukčních práv žen"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2018/komisar-rady-evropy-pro-lidska-prava-vyzyva-k-ochrane-sexualnich-a-reprodukcnich-prav-ze/"
date: 2018-04-30
perex: "<p>Podle komisaře vzrůstají v některých evropských státech snahy o omezení sexuálních a reprodukčních práv žen.</p>"
---

<!-- imported from the old website -->

<p>V prosinci loňského roku vydal komisař Rady Evropy pro lidská práva (dále „Komisař“) Nils Muižnieks zprávu <i>Women´s sexual and reproductive health and rights in Europe</i>, týkající se sexuálního a reprodukčního zdraví a souvisejících práv žen v Evropě. </p> <p>Zpráva uvádí, že navzdory mimořádnému pokroku, ke kterému v Evropě v této oblasti v posledních desetiletích došlo, stále existuje řada vážných překážek, které je třeba odstranit. Existující genderové stereotypy, stigma a sociální normy, které se k sexuálnímu a reprodukčnímu zdraví žen vztahují, mají velký dopad na životy žen a významným způsobem do jejich práv zasahují. Komisař uvádí, že zákony, politiky a praxe některých evropských států stále vážným způsobem omezují či odpírají sexuální a reprodukční práva žen, jejich důstojnost, samostatnost, integritu a právo na rozhodování. V posledních letech navíc v Evropě tyto omezující tendence sílí, což představuje ohrožení ženských práv a dlouhodobého závazku dosažení genderové rovnosti.</p> <p>Komisař zároveň připomíná, že sexuální a reprodukční zdraví a související práva žen jsou lidská práva. Signatářské státy Rady Evropy se zavázaly k respektování a dodržování těchto práv v mezinárodních lidskoprávních úmluvách. Státy tak mají povinnost tato práva chránit a nediskriminačním způsobem zajistit ženám a dívkám přístupnou, cenově dostupnou a kvalitní zdravotní péči a služby. </p> <p>Komisař proto vydává řadu doporučení, jak by státy měly tyto problémy řešit. Státy by mimo jiné měly odstranit diskriminaci v právních předpisech a politikách a zajistit všem ženám rovný přístup při uplatňování svých sexuálních a reprodukčních práv.  Měly by rovněž bojovat proti škodlivým stereotypům a předsudkům, které mají dopad na různé formy diskriminačního jednání a sexuální násilí vůči ženám, dále například zajistit komplexní sexuální výchovu, bezpečný a legální přístup k potratu či respektovat a chránit práva žen při porodu.</p> <p>Celá zpráva ke stažení zde:</p> <p><a title="Otevření do nového okna" href="http://www.equineteurope.org/Women-s-sexual-and-reproductive-health-and-rights-in-Europe" target="_blank">http://www.equineteurope.org/Women-s-sexual-and-reproductive-health-and-rights-in-Europe</a> </p>

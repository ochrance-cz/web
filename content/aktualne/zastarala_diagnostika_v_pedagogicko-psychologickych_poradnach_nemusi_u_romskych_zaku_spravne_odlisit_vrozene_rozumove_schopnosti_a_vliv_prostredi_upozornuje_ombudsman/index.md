---
title: Zastaralá diagnostika v pedagogicko-psychologických poradnách nemusí u
  romských žáků správně odlišit vrozené rozumové schopnosti a vliv prostředí,
  upozorňuje ombudsman
date: 2022-09-08T09:20:32.564Z
vystupy:
  - tz
perex: >
  <p>Veřejný ochránce práv se ve druhé z řady monitorovacích zpráv o rovném
  zacházení podrobně věnoval především tématu vzdělávání romských dětí. Kromě
  poznatků z&nbsp;kulatého stolu s nevládními organizacemi zaměřenými na
  vzdělávání romských dětí, který uspořádal na podzim 2021, shrnul také domácí i
  zahraniční vývoj v&nbsp;této oblasti. Sledoval například, zda došlo ke
  zkvalitnění diagnostiky žáků s odlišným životním či kulturním prostředím, nebo
  jak se o vzdělávání žáků s odlišnými kulturními a životními podmínkami učí
  budoucí i současní pedagogové.</p>
attachments:
  - title: Monitorovací zpráva za rok 2021
    link: https://eso.ochrance.cz/Nalezene/Edit/10620
  - title: Monitorovací zpráva za rok 2020
    link: https://eso.ochrance.cz/Nalezene/Edit/9218
---
<p>Ve zprávě vycházel ombudsman z&nbsp;kvalifikovaných odhadů počtu romských žáků v&nbsp;předškolním, školním a středním vzdělávání, které každoročně provádí Ministerstvo školství. Podle nich se podíl romských žáků na základních školách dlouhodobě pohybuje kolem 3,6 %. Z romských žáků se pak v loňském školním roce 11,7 % vzdělávalo podle&nbsp;takzvaného Rámcového programu pro základní vzdělávání se sníženými výstupy ze vzdělávání z&nbsp;důvodu lehkého mentálního postižení (RVP ZV UV). A tři čtvrtiny z&nbsp;nich (přesně 75,7 %) byly ve třídách určených pro děti se <a href="https://www.zakonyprolidi.cz/cs/2004-561#f2873692">speciálně vzdělávacími potřebami</a>. Tyto děti se tedy vzdělávaly odděleně od svých vrstevníků na základních školách. Pro porovnání, z&nbsp;neromských žáků se podle RVP ZV UV učí pouze 1,3 % dětí, tedy téměř desetkrát menší podíl než je tomu u romských žáků.</p>

<p>Na kulatém stole pořádaném veřejným ochráncem práv vloni na podzim zástupci nevládních organizací uváděli, že školská poradenská zařízení podle nich často nepoznají rozdíl mezi lehkým mentálním postižením a sociálním znevýhodněním. Nevhodná diagnostika přitom může vést právě k&nbsp;tomu, že se projevy obtížného sociálního zázemí romských dětí mohou mylně interpretovat jako mentální postižení. To má zásadní vliv nejen na vzdělávání těchto dětí, ale především na jejich budoucí pracovní uplatnění a další život.&nbsp;</p>

<p>Jak zjistila <a href="https://www.csicr.cz/cz/Dokumenty/Tematicke-zpravy/Tematicka-zprava-%E2%80%93-Vyuzivani-diagnostickych-nastro">Česká školní inspekce</a>, naprostá většina dotázaných pedagogicko-psychologických poraden a speciálních pedagogických center stále používá pro diagnostiku intelektových schopností dětí testy známé pod zkratkou WISC-III. Vláda přitom už dříve tento diagnostický nástroj označila za zastaralý a ukončila jeho financování. Podle ombudsmana by MŠMT mělo školská zařízení podpořit finančně i metodicky, aby častěji využívala moderní diagnostické nástroje, kterými je možné sociální znevýhodnění lépe odhalit. Jde například o testy, které se zaměřují na zmapování poznávacích procesů dítěte nebo sledují vývoj jeho schopností v&nbsp;čase, než aby výsledky srovnávaly s&nbsp;předem danou škálou hodnocení.</p>

<p>Podle účastníků kulatého stolu by vliv nepodnětného domácího prostředí dětí mohla zmírnit například i práce s&nbsp;dětmi už v mateřských školách. Většímu zapojení do předškolního vzdělávání ale podle nich brání například finanční tíseň rodin a výdaje spojené s&nbsp;docházkou dětí do školek. Důležitým faktorem je podle účastníků kulatého stolu také představa romských rodin o vzdělání a rozvoji schopností dítěte jako takovém. Nepovinné ročníky předškolního vzdělávání mohou vnímat jako nadbytečné. S tím podle účastníků souvisí i to, že mnoho romských rodičů své dítě nemotivuje víc než k dosažení základního vzdělávání, aby mohlo být co nejdříve ekonomicky samostatné.</p>

<p>Ombudsman v&nbsp;monitorovací zprávě ocenil, že Národní pedagogický institut ČR vloni uspořádal několik kurzů pilotního ověření modulů dalšího vzdělávání pedagogických pracovníků (DVPP) v oblasti metodické podpory romských dětí a žáků. Jednalo se o kurzy &bdquo;Základy romologie pro pedagogické pracovníky&ldquo;, &bdquo;Vybrané aspekty vzdělávání romských žáků a studentů&ldquo; a &bdquo;Specifika vzdělávání romských dětí, žáků&ldquo;.</p>

<p>Monitorovací zpráva vznikla díky projektu&nbsp;Norských fondů <a href="https://www.ochrance.cz/projekty/posileni-aktivit/">&bdquo;Posílení aktivit veřejného ochránce práv v&nbsp;ochraně lidských práv&ldquo;</a>. Zpráva přináší informace o vývoji sledovaných indikátorů úrovně rovného zacházení nejen v oblasti vzdělávání romských dětí, ale i dalších dvou monitorovaných oblastech &ndash; rovném odměňování žen a mužů a procesních otázkách. Ombudsman ji zaslal odpovědným resortům, kterých se zároveň dotazoval, jaká opatření ve sledovaných tématech chystají. Na počátku příštího roku je pak ombudsman stejně jako letos požádá o informace, jaká z&nbsp;opatření se za uplynulý rok podařilo realizovat. Pověření zaměstnanci Kanceláře veřejného ochránce práv o tématech zároveň průběžně jednají se zástupci resortů. Kromě toho, že ombudsman monitorovací zprávy využívá pro jednání s&nbsp;úřady, slouží poznatky o vývoji ve sledovaných tématech i k&nbsp;informování odborné široké veřejnosti.</p>

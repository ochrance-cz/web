---
title: "Případ pro ombudsmana: Výměna oken"
vystupy:
  - tz
oldUrl: "/aktualne/tiskove-zpravy-2010/pripad-pro-ombudsmana-vymena-oken"
date: 2010-10-07
perex: "<p></p><p>V pátek 8. 10. vysílá Česká televize na ČT1 v 18:25 šestý díl cyklu Případ pro ombudsmana (repríze v pondělí 11. 10. ve 12:25 na ČT2). Díl nazvaný Výměna oken se zabývá problémy vlastníka domu v památkové zóně, kterých chtěl vyměnit okna a opravit fasádu.</p>"
---

<!-- imported from the old website -->

<p><strong>Spis VOP 5895/2008</strong></p><p>Na ochránce se obrátil pan M. z Opavy, který spolu s dalšími vlastníky bytů obytného domu v památkové zóně už několik let usiluje o výměnu nevyhovujících původních oken. Stěžoval si, že stát po majitelích domů v památkových zónách požaduje finančně nákladnější řešení jejich obnovy, ale tyto zvýšené náklady nijak nekompenzuje.</p><p>Magistrát města Ostrava odmítl společnou výměnu oken v celém domě a následkem schvalování individuálních žádostí jednotlivých vlastníků bytů zapříčinil devastaci domu. Výsledkem tohoto nesystémového postupu je totiž chaotické osázení oken – z celkového počtu 21 oken jich zůstalo 9 původních (nevyhovují po stránce estetické a tepelné), 12 je plastových ve třech různých výrobních provedeních.</p><p>Magistrát shledal stavební úpravy jako přípustné, ovšem za podmínky, že plastová okna nebudou osazována, stávající dřevěné výplně budou zachovány, v případě vysokého stupně poškození mohou být vyměněna za nová dřevěná okna EUROprofilu. Již vyměněná okna za plastová považuje magistrát za dočasné a provizorní řešení, v delším časovém horizontu (po jejich dožití) budou opět nahrazena dřevěnými!!</p><p>Proti tomuto závaznému stanovisku se pan M. odvolal ke KÚ Moravskoslezského kraje. Poukázal na nerovný postoj k jednotlivým spoluvlastníkům, kdy jeden ze spoluvlastníků objektu, který provedl výměnu oken bez závazného stanoviska, osadil magistrátem nepovolená plastová okna, kdežto ti spoluvlastníci, kteří postupovali v souladu se zákonem, jsou ve volbě typu oken omezováni. KÚ označil stávající výměnu dřevěných oken za plastová za nepřípustnou.</p><p>Pan M. se proto bez úspěchu obrátil na primátora města Opavy s žádostí o finanční příspěvek na pořízení dřevěných oken vyžadovaných magistrátem. Obrátil se na ministra kultury a na Národní památkový ústav, opět bezúspěšně.</p><p>Ochránce ve svém šetření konstatuje, že se pan M. od roku 2005 snaží legální cestou dosáhnout povolení k výměně stávajících oken za plastová, přičemž jiní vlastníci v tomtéž domě již některá okna vyměnili bez povolení orgánů státní památkové péče. Stejně tak postupovali i vlastníci sousedních domů, aniž by za toto protiprávní jednání byli jakkoli potrestáni. Je logické, že takový stav nemůže vzbuzovat důvěru v jednání správních úřadů.</p><p>Ochránce nehodnotil odbornou stránku věci, ale kladl si otázku, zda současný stav, kdy fasády objektů v Městské památkové zóně v Opavě „zdobí“ mnohdy i trojí provedení okenních výplní, je stavem uspokojivým. Postup Magistrátu města Opavy při ochraně památkových hodnot na území Městské památkové zóny v Opavě podle ochránce neodpovídá principům dobré správy, neboť magistrát nebyl schopen zajistit plnění podmínek ochrany památkové zóny ani důsledně potrestat ty osoby, které tyto podmínky záměrně poruší v očekávání, že se patřičnému trestu vyhnou.</p><p>Po letech se pan M. dočkal nápravy a získal souhlas magistrátu k osazení plastových oken, přestože památkový ústav s nimi nadále nesouhlasí.</p><p>Ochránce ještě následně jedná s ministerstvem kultury o metodice, která by sjednotila praxi orgánů státní památkové péče, pokud jde o výměnu oken v památkových rezervacích a památkových zónách.</p><p></p><p></p>

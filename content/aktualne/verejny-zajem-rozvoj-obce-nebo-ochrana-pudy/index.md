---
title: "Veřejný zájem: Rozvoj obce nebo ochrana půdy?"
vystupy:
  - tz
oldUrl: "/aktualne/tiskove-zpravy-2016/verejny-zajem-rozvoj-obce-nebo-ochrana-pudy"
date: 2016-03-01
perex: "<p></p>"
---

<!-- imported from the old website -->

<p>Zástupce ochránkyně řešil stížnost na postup krajského úřadu jako příslušného orgánu ochrany zemědělského půdního fondu v souvislosti s vydáním souhlasného stanoviska ke změně územního plánu obce. Plánovaná změna územního plánu měla umožnit novou výstavbu v obci na úkor zemědělské půdy. Důvodem pořizování změny územního plánu bylo to, že původní územní plán nové plochy pro výstavbu v obci sice vyčlenil, soukromí vlastníci pozemků je však odmítali prodat a k výstavbě využít.</p> <p>Zástupce ochránkyně ve zprávě o šetření vyslovil pochybnosti o souladu kladného stanoviska krajského úřadu s právními předpisy, přičemž zařazení ploch určených k výstavbě do plochy územní rezervy neshledal za dostatečnou kompenzaci záboru dalších zastavitelných ploch. Současně upozornil na to, že ochrana zemědělské půdy musí být do budoucna prioritou státu, a to především s ohledem na prohlubující se trend nepříznivých klimatických změn, které se v posledních letech stále intenzivněji projevují na území našeho státu (období střídání povodní a sucha).</p><p> Protože v průběhu šetření obec změnu územního plánu schválila, zástupce ochránkyně šetření ukončil, neboť výsledné rozhodnutí zastupitelstva o změně územního plánu přezkoumávat nemůže. Stěžovatelce zástupce ochránkyně poradil, že může podat ke krajskému soudu návrh na zrušení změny územního plánu, jenž by vyváženost obou zájmů (rozvoj obce x ochrana zemědělské půdy) posoudil. Stěžovatelka za poskytnuté právní stanovisko a rady k dalšímu postupu poděkovala a na základě doporučení zástupce ochránkyně napadla územní plán u soudu.</p>

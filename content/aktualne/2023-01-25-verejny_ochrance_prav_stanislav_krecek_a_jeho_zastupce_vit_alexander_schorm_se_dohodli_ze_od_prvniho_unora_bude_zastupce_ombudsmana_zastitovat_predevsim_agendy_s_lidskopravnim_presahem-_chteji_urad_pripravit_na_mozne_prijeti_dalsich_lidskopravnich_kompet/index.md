---
title: Veřejný ochránce práv Stanislav Křeček a jeho zástupce Vít Alexander
  Schorm se dohodli, že od prvního února bude zástupce ombudsmana zaštiťovat
  především agendy s lidskoprávním přesahem. Chtějí úřad připravit na možné
  přijetí dalších lidskoprávních kompetencí
date: 2023-01-25T10:34:15.912Z
vystupy:
  - tz
perex: >
  <p>Veřejný ochránce práv už nyní řeší řadu otázek spojených lidskými právy
  nebo právy dětí. Česká republika se připravuje na zřízení funkce dětského
  ombudsmana a nezávislé instituce na ochranu lidských práv (NHRI). Obojí u nás
  &ndash; na rozdíl od většiny evropských zemí &ndash; totiž dosud chybí.</p>
---
<p><em>&bdquo;Věřím, že zákonodárci působnost dětského ombudsmana a národní lidskoprávní instituce svěří právě nám. Proto jsme se s panem zástupcem rozhodli na tento mandát připravovat,&ldquo; </em>objasnil ombudsman Stanislav Křeček, jak zvolili <a href="https://www.ochrance.cz/o-nas/deputy/">oblasti</a>, které bude mít od února na starosti jeho zástupce.</p>

<p><em>&bdquo;Cením si výborné spolupráce s&nbsp;panem zástupcem i toho, jak rychle se dokázal zapojit do chodu úřadu,&ldquo; </em>dodal ombudsman a vysvětlil, že mu ze své působnosti svěřil právě oblasti nejvíc spojené s&nbsp;ochranou lidských práv a dětskou problematikou. Na těch oba spolupracují už od příchodu zástupce vloni v&nbsp;listopadu.<strong> </strong>Kromě ochrany práv dětí, lidí omezených na svobodě nebo těch se zdravotním postižením bude mít zástupce ombudsmana v&nbsp;gesci také například vězeňství, práva cizinců nebo školství.</p>

<p><em>&bdquo;Těším se na výzvy, které tato další etapa naší spolupráce přinese. Věřím, že společně s panem&nbsp;ombudsmanem a dalšími&nbsp;kolegy budeme nadále naplňovat nejen poslání veřejného ochránce práv pomáhat lidem, ale bude se nám také dařit prosazovat společensky důležité systémové změny,&ldquo;</em> uvedl ke svému dalšímu zapojení zástupce ombudsmana Vít Alexander Schorm.</p>

<p>Veřejný ochránce práv je odpovědný za fungování své instituce. Podle <a href="https://www.zakonyprolidi.cz/cs/1999-349#p2">zákona</a> může ombudsman pověřit svého zástupce výkonem části své působnosti. Zástupce zároveň zastupuje ombudsmana v&nbsp;době jeho nepřítomnosti.</p>

---
title: "Ombudsman se zabývá stavbou „Nová Masaryčka“ v Praze"
oldUrl: "src/www.ochrance.cz/aktualne/tiskove-zpravy-2020/ombudsman-se-zabyva-stavbou-nova-masarycka-v-praze"
date: 2020-11-05
perex: "<p>Ombudsman se rozhodl zahájit šetření z vlastní iniciativy a prověřit postup úřadů ve věci stavby „Nová Masaryčka“. Reaguje tak na informace z médií naznačující možné pochybení úřadů u této pražské stavby.</p>"
---

<!-- imported from the old website -->

<p>V médiích se nedávno objevila zpráva, že projekt významné stavby nazývané Central Business District Praha, či také &quot;Nová Masaryčka&quot;, je již definitivně hotov. Jedná se o výraznou přestavbu okolí Masarykova nádraží v Praze. Pro první etapu, která zahrnuje stavbu kancelářské budovy s obchody, již vydal stavební úřad (Úřad městské části Praha 1) územní rozhodnutí o umístění stavby.</p><p>Záměr stavby zmíněné kancelářské budovy (ale i projekt jako takový) je již od počátku předmětem kritiky odborné i laické veřejnosti. Mezi věcné námitky patří např. absence bytů či prostor pro veřejné funkce (monofunkčnost budovy), nepřiměřená výška budovy a její celkový objem a zvýšené nároky na veřejnou dopravní infrastrukturu.</p><p><i>„Nepřísluší mi odborně posuzovat stavebně technické námitky týkající se velikosti či podoby stavby, dopadů na dopravní infrastrukturu apod., za zásadní však považuji námitku, že veřejnost, která se účastnila řízení o posouzení vlivu dané stavby na životní prostředí (tzv. proces EIA), nebyla připuštěna do územního řízení o umístění stavby,“ </i>říká ombudsman Stanislav Křeček. Reaguje tím na informace z médií, které naznačují, že stavební úřad zřejmě neinformoval o zahájení územního řízení, ani o vydání územního rozhodnutí na své úřední desce. <i>„Jde zjevně o rozsáhlý projekt, který byl pro účely povolovacího procesu rozdělen na dílčí části. Obávám se, že by případnou ‚salámovou metodou‘ mohlo docházet k porušování práv účastníků řízení,“</i> dodává. Rozhodl se proto zahájit šetření z vlastní iniciativy, v rámci něhož prošetří postup úřadů v dané věci.</p>

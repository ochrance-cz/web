---
title: "10. prosinec – Mezinárodní den lidských práv: Ombudsman si jej poprvé
  připomíná v roli národní lidskoprávní instituce "
date: 2025-12-10T08:27:00
vystupy:
  - tz
perex: <p>Co znamenají lidská práva a jak zaručit jejich ochranu? Mezinárodní
  den lidských práv upozorňuje na tyto otázky už od roku 1950. Právě tehdy jej
  na počest přijetí Všeobecné deklarace lidských práv vyhlásila OSN. Jde o
  každoroční připomínku toho, že lidská práva jsou základními kameny
  demokratické a spravedlivé společnosti. Česko v&nbsp;tom letos posílilo – od
  1. července u nás na dodržování lidských práv dohlíží ombudsman v roli
  nezávislé národní lidskoprávní instituce.</p>
---
<p>Letošní oslava dne lidských práv má pro Kancelář veřejného ochránce práv a ochránce práv dětí zvláštní význam. Ombudsman si tento den připomíná vůbec poprvé jako 
<a href="https://www.ochrance.cz/dokument/co_je_to_narodni_lidskopravni_instituce_a_proc_ji_v_cesku_potrebujeme/">národní lidskoprávní instituce (NHRI)</a>. 
<i>„Chceme být institucí, která nejen reaguje na porušení práv, ale která také předchází tomu, aby vůbec docházelo k jejich ohrožování,“</i> uvádí ombudsman Stanislav Křeček.</p>
<p>Při této příležitosti ombudsman zdůrazňuje, že ochrana lidských práv není abstraktní téma. Týká se každodenních situací – přístupu ke službám, jednání úřadů, rovného zacházení, podmínek v sociálních a zdravotních službách, ochrany dětí či seniorů, prevence diskriminace a mnoha dalších oblastí, které ovlivňují kvalitu života každého člověka.</p>
<p>Ombudsman Stanislav Křeček také připomíná
<i>: „Lidská práva představují základní hodnoty, na nichž stojí důstojnost člověka, rovnost lidí, spravedlnost a právní jistota. V době rychlých společenských změn, digitalizace, polarizace i rostoucí nejistoty jejich ochrana vyžaduje aktivní úsilí institucí i celé společnosti.“</i></p>
<p>Jako NHRI má ombudsman posílený mandát dohlížet na to, zda státní orgány respektují lidská práva a také zda zohledňují dopad svých plánů a kroků na jednotlivce i zranitelné skupiny. Ombudsman se tak stává novým „hlídacím psem“ lidských práv v České republice – nezávislou institucí, která nejen upozorňuje na problémy, ale také nabízí řešení, spolupracuje s mezinárodními orgány a systematicky sleduje dodržování závazků státu.</p>
<p>
<i>„Mezinárodní den lidských práv je pro naši instituci připomenutím toho, proč ombudsman existuje. Jako NHRI máme novou odpovědnost a zároveň účinnější možnost chránit práva lidí v České republice,“</i> uzavírá Stanislav Křeček.&nbsp;</p>

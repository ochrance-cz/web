---
title: "Ochránce informoval poslance o svých poznatcích za 1. čtvrtletí"
vystupy:
  - tz
oldUrl: "/aktualne/tiskove-zpravy-2013/ochrance-informoval-poslance-o-svych-poznatcich-za-1-ctvrtleti"
date: 2013-04-25
perex: "<p>Ve své pravidelné zprávě pro Poslaneckou sněmovnu o činnosti za uplynulé čtvrtletí ochránce informuje poslance mj. o čtyřech závažných případech, jejichž šetření ukončil, o své účasti v řízeních před Ústavním soudem a uplatněných připomínkách k návrhům zákonů.</p>"
---

<!-- imported from the old website -->

<p>V prvním čtvrtletí ochránce obdržel 2255 podnětů, z nichž 60 % patří do jeho působnosti a může se tak problémy, s nimiž se na něj lidé obrátili, zabývat. Adresováno mu bylo také 36 podnětů týkajících se namítané diskriminace. Pověření pracovníci rovněž uskutečnili 6 systematických návštěv v zařízeních, kde mohou být lidé omezováni na svobodě. V souvislosti se sledováním zajištění cizinců a výkonu správního vyhoštění pak ochránce obdržel k monitoringu 539 rozhodnutí a ve dvou případech pracovníci Kanceláře ochránce přímo sledovali výkon vyhoštění.</p><p>Jeden z případů, na něž ochránce poslance upozorňuje, se týká evidence obyvatel a ilustruje v praxi poměrně častý jev – malé obce mají problémy zvládat všechny povinnosti, které na ně stát přenáší. V důsledku toho se dopouštějí závažných pochybení při výkonu státní správy. V oblasti evidence obyvatel tak ochránce zvažuje podporu úvah o přenesení výkonu státní správy na tomto úseku z malých obcí na úřady obcí s rozšířenou působností.</p><p>Další případ rovněž ukazuje problémy malých obcí, tentokrát v agendě pozemních komunikací, kde ochránce dlouhodobě upozorňuje na fakt, že malé obce nejsou schopny tuto velmi složitou agendu zvládat. V tomto případě se obec dopustila vážného pochybení, když plnou mocí přenesla vedení správního řízení a vydání správního rozhodnutí na advokáta. Správní akty musí vždy vydávat příslušný úřad. Správní rozhodnutí úřadu vydané a podepsané advokátem není veřejnou listinou ve smyslu správního řádu a adresáty nezavazuje.</p><p>Ochránce upozorňuje poslance rovněž na závažný problém sídliště Spořilov, kdy v důsledku změny organizace dopravy v roce 2010 jsou obyvatelé vystavování nadměrnému hluku a imisím. Do obytné zástavby byla svedena těžká nákladní kamionová doprava včetně nadregionálního tranzitu, aniž by byla provedena protihluková opatření. Mělo se jednat o dočasné řešení, které však beze změn trvá už déle než 2 roky a může se protáhnout ještě i o více než 10 let, protože odvedení kamionové dopravy závisí na dokončení Pražského okruhu. Termín jeho dostavby je však, i přes prioritní význam stavby, z důvodů právních i ekonomických nejasný.</p><p>Čtvrtý případ, o němž ochránce poslance informuje, se týká regulace reklamy. Živnostenský úřad a Ministerstvo průmyslu a obchodu neučinily žádné kroky vůči zadavateli nebo šiřiteli reklamy na zahraničního on-line provozovatele sázkových her, které nejsou na území ČR povoleny. Oba úřady namítaly svou nepříslušnost vykonávat dozor nad dodržováním zákona o loteriích. Na tento případ však dopadá jejich působnost k výkonu dozoru nad reklamou. Podle zákona o regulaci reklamy je zakázána nejen reklama, jejíž zákaz je upraven v tomto zákoně, ale i jakákoli reklama, jejíž protizákonnost vyplývá z jiných právních předpisů, tj. pokud se reklama týká zboží či služeb, jejich prodej či poskytování je v rozporu s právními předpisy.</p><p>Ve své zprávě o činnosti za 1. čtvrtletí roku 2013 ochránce Poslaneckou sněmovnu informuje rovněž o využití zvláštních oprávnění. Jako vedlejší účastník se připojil k řízení u Ústavního soudu ve věci návrhu města Klatovy na zrušení části novely zákona o loteriích, kdy podpořil názor navrhovatele, že tříletý odklad regulace hazardu je nepřiměřeným zásahem do práva obcí na samosprávu. Podobně se jako vedlejší účastník ztotožnil s navrhovateli ústavní stížnosti usilujícími o zrušení části právních předpisů v souvislosti s tzv. sKartou.</p><p>Z připomínek k návrhům zákonů, které ochránce v prvním čtvrtletí uplatnil, upozornil poslance zejména na své připomínky k novele zákona o Úřadu práce a k návrhu zákona o úřednících.</p><p>Celou zprávu o činnosti ochránce v 1. čtvrtletí najdete <a title="Otevření do nového okna" href="/uploads-import/zpravy_pro_poslaneckou_snemovnu/Ctvrtletky/2013_1Q_zprava.pdf" target="_blank"> zde</a> (303.2 kB, Adobe Acrobat dokument).</p>

---
title: "Česko se propadlo v žebříčku rovnosti pohlaví"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2014/cesko-se-propadlo-v-zebricku-rovnosti-pohlavi/"
date: 2014-02-17
perex: "<p>Světové ekonomické fórum (World Economic Forum) vydalo žebříček rovnosti žen a mužů za rok 2013 – The Global Gender Gap Report 2013 . Žebříček je sestavován již od roku 2006 a představuje jeden z nejkomplexnějších přehledů o rovnoprávnosti pohlaví. Zpráva porovnává 136 zemí světa, včetně České republiky.</p>"
---

<!-- imported from the old website -->

<p class="align-blok">The Global Gender Gap Index slouží k zachycení rozdílů mezi pohlavími a ke sledování vývoje nerovnosti mužů a žen. Zpráva kromě samotného žebříčku obsahuje profily jednotlivých zemí z pohledu rovnosti pohlaví. Zkoumanými oblastmi jsou <em>ekonomické zapojení a příležitosti, zdraví a předpokládané dožití, dosažené vzdělání a zastoupení v politice</em>. Z hodnot za jednotlivé oblasti, vždy je měřena míra rovnosti na stupnici 0 (nerovnost) až 1 (rovnost), je vypočtena průměrná míra rovnosti a podle ní je žebříček uspořádán. Index nebere v potaz vyspělost zemí, ale porovnává postavení mužů a žen v rámci konkrétní země. Data jsou proto srovnatelná. Žebříček tedy zobrazuje, s jakou úspěšností se zemím daří dosáhnout formální rovnosti ve sledovaných oblastech.</p><p class="align-blok">Česká republika dosáhla, stejně jako loni, hodnoty 0,677, což lze interpretovat tak, že České republice se doposud podařilo odstranit 67,7 % nerovností založených na odlišném pohlavím, neboli postavení žen se shoduje s postavením mužů pouze ze 67,7 %. Tato hodnota stačila jen na 83. místo ze 136 porovnávaných zemí, což představuje oproti roku 2012 propad o celých 10 míst. Takto výrazná změna je způsobena vývojem v ostatních zemích. Česká republika, jak již bylo zmíněno, za oba roky dosáhla stejné míry rovnosti, ale ostatní země zacházení s muži a ženami zlepšily, a to především v oblasti <em>zastoupení v politice</em>. V Evropě se hůře než Česká republika umístily pouze Malta (84.), Maďarsko (87.) a Albánie (108.).</p><p class="align-blok">Žádné zemi na světě se doposud nepodařilo dosáhnout úplné rovnosti pohlaví. Čtyřem nejvýše postaveným zemím, Islandu, Finsku, Norsku a Švédsku se podařilo odstranit 81 – 83 % rozdílů. Naproti tomu poslednímu Jemenu, jen 51 %.</p><p class="align-blok">Celosvětově jsou největší rozdíly mezi pohlavími v oblasti <em>zastoupení v politice</em>. Teprve letos ženy dosáhly 20 % podílu mužů. Naopak nejvyrovnanější je postavení mužů a žen v oblastech <em>zdraví a vzdělání</em>, kde je postavení žen z více než 90 % srovnatelné s postavením mužů.</p><p class="align-blok">Vývoj zacházení s muži a ženami je ale pozitivní, neboť ze 110 zemí, které jsou porovnávány od roku 2006, bylo hodnocen lépe 86 %. Na druhou stranu zlepšení v této oblasti probíhají velmi pomalu, což dokládá fakt, že pouze třem zemím se podařilo vyrovnat postavení mužů a žen o více než 10 %, zatímco 63 zemí zlepšilo své hodnocení o méně než 5 %. </p><p class="align-blok">Index navíc poukázal na zajímavý fakt – míra rovného zacházení není závislá na ekonomické vyspělosti země. Světové ekonomické fórum rozdělilo sledované země do čtyř tříd podle příjmů a ukázalo se, že míra rovnosti byla ve všech skupinách přibližně stejná. Například Burundi, zařazené do nejnižší příjmové skupiny dosáhlo dokonce lepšího výsledku, nežli většina států z nejvyšší příjmové skupiny (například Spojené státy americké, Francie, ale i Česká republika).</p><p class="align-blok">Mnoho dalších zajímavých dat naleznete v kompletní zprávě <a title="Otevření do nového okna" href="http://www.weforum.org/reports/global-gender-gap-report-2013" target="_blank">zde</a>  (dostupná v angličtině, arabštině, španělštině, francouzštině, němčině, portugalštině, čínštině a japonštině.)</p><p class="align-blok">Přehled deseti nejlépe hodnocených evropských zemí naleznete <a title="Otevření do nového okna" href="http://forumblog.org/2013/10/top-10-most-gender-equal-countries-in-europe/" target="_blank">zde</a>  (dostupné v angličtině.)</p><p class="align-blok">Zprávu Hospodářských novin o postavení České republiky v rámci žebříčku naleznete <a title="Otevření do nového okna" href="http://hn.ihned.cz/c1-61633660-cesko-spadlo-v-zebricku-rovnosti-zen-a-muzu-pod-prumer" target="_blank">zde</a> .</p>

---
title: "Coming out a kariéra"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2012/coming-out-a-kariera/"
date: 2012-05-11
perex: "<p>Právnička oddělení rovného zacházení Kanceláře veřejného ochránce Lucie Obrovská se dne 9. 5. 2012 zúčastnila debaty k otázce „Coming outu a kariéry“, kterou pořádalo hnutí PROUD – Platforma pro rovnost, uznání a diverzitu v kavárně Q-Café v Praze.</p>"
---

<!-- imported from the old website -->

<p class="align-blok">Diskuze se mimo jiné zúčastnili Janis Sidovský (ředitel programu a místopředseda představenstva TV Barrandov), Jan Wintr (právník a pedagog Univerzity Karlovy), Karel Tichý (voják z povolání) či Sylva Ficová (bývalá učitelka na SŠ a překladatelka). Večerem provázel sociolog Zdeněk Sloboda.</p><p class="align-blok">Diskutující, kteří působí ve školství, showbusinessu, armádě či pracují na volné noze, sdělili v úvodu přítomnému publiku, jaký byl jejich coming out v práci a s jakými úvahami se potýkali, když měli kolegům či vedoucímu sdělit svou menšinovou sexuální orientaci. Hovořilo se také o případných okolnostech, které mohou v pracovních vztazích provázet změnu pohlaví. V neposlední řadě se diskutovalo o právních aspektech spojených s coming outem a zákonnými nástroji ochrany proti diskriminaci.</p><p class="align-blok">O své pozitivní či negativní zkušenosti s coming outem se podělili rovněž hosté v publiku.</p><p class="align-blok">Na základě dvouhodinové debaty se dá zobecnit, že s coming outem zásadně nemají problém lidé žijící ve větších městech a působících v umělecké branži anebo na volné noze. V některých případech však může být odchod ze závislé práce na volnou nohu motivován právě negativními reakcemi zaměstnavatele či kolegů na sdělení sexuální orientace. Vyšší míru jistoty, že coming outem nebude ohrožena pracovní pozice či odměňování, mají zaměstnanci, kteří jsou díky svým znalostem a zkušenostem pro zaměstnavatele do jisté míry nenahraditelní či jedineční. Naopak jako sporná se z pohledu coming outu jeví oblast školství (základního, středního a vysokého), v němž míra tolerance k homosexuální orientaci osciluje mezi pozitivním přijetím a absolutním zavržením jak ze strany pedagogického sboru, tak i studentů. Z debaty byla znát jistá nedůvěra nejen v současný systém právní ochrany osob diskriminovaných na základě sexuální orientace, ale rovněž v úspěšnost případné soudní dohry.</p><p class="align-blok">Je třeba připomenout, že každá oběť diskriminace v oblasti zaměstnání se může obrátit na příslušný oblastní inspektorát práce a žádat ochranu před diskriminačním jednáním na základě sexuální orientace. Této ochrany se může kterákoliv osoba (bez ohledu na svou státní příslušnost) dožadovat ještě před vznikem pracovního poměru (např. uchazeč nebyl přijat, protože je gay), v jeho samotném průběhu (nepřiznání pracovní odměny z důvodu menšinové sexuální orientace) či ve fázi jeho ukončení (neprodloužení pracovní smlouvy z důvodu, že zaměstnankyně předložila zaměstnavateli doklady o registrovaném partnerství). Právní pomoc mohou poskytnout advokáti či nevládní organizace. Metodickou pomoc obětem diskriminace poskytuje ze zákona veřejný ochránce práv jako tzv. antidiskriminační místo.</p><p class="align-blok">Právnička Kanceláře ombudsmana Lucie Obrovská zdůraznila, že podle platné právní úpravy je protizákonné i tzv. obtěžování, a osvětlila, kdy se oběti diskriminace mohou obrátit na veřejného ochránce práv (např. nespokojenost s postupem oblastního inspektorátu práce) a kdy je možné podat antidiskriminační žalobu k soudu. V souvislosti se soudním řízením vysvětlila přítomnému publiku institut obráceného důkazního břemene.</p><p class="align-blok">Diskusní setkání nad tématy, které souvisí s menšinovou sexuální orientací, se budou opakovat. Bližší podrobnosti zjistíte na oficiálních internetových stránkách hnutí PROUD <a title="Otevření do nového okna" href="http://www.proudem.cz/" target="_blank">http://www.proudem.cz/</a> . </p>

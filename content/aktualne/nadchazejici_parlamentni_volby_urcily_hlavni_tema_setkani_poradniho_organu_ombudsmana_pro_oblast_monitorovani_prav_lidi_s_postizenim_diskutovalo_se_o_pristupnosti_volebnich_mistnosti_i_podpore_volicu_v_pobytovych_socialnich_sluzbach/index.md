---
title: Nadcházející parlamentní volby určily hlavní téma setkání poradního
  orgánu ombudsmana pro oblast monitorování práv lidí s postižením – diskutovalo
  se o přístupnosti volebních místností i podpoře voličů v pobytových sociálních
  službách
date: 2021-10-01T06:47:38.660Z
vystupy:
  - tz
perex: "Úmluva OSN o právech osob se zdravotním postižením zaručuje lidem s
  postižením plnou účast na politickém a veřejném životě, včetně práva volit a
  být volen. Na setkání poradního orgánu shrnula zástupkyně ombudsmana Monika
  Šimůnková a právníci Kanceláře zásadní témata spojená právě s volbami a lidmi
  s postižením. "
attachments:
  - title: Dotazník - Souhrnná informace o volební místnosti
    file: https://www.ochrance.cz/aktualne/nadchazejici_parlamentni_volby_urcily_hlavni_tema_setkani_poradniho_organu_ombudsmana_pro_oblast_monitorovani_prav_lidi_s_postizenim_diskutovalo_se_o_pristupnosti_volebnich_mistnosti_i_podpore_volicu_v_pobytovych_socialnich_sluzbach/dotaznik_-_souhrnna_informace_o_volebni_mistnosti.docx
  - title: Jak pracovat s dotazníkem Souhrnná informace o volební místnosti
    file: https://www.ochrance.cz/aktualne/nadchazejici_parlamentni_volby_urcily_hlavni_tema_setkani_poradniho_organu_ombudsmana_pro_oblast_monitorovani_prav_lidi_s_postizenim_diskutovalo_se_o_pristupnosti_volebnich_mistnosti_i_podpore_volicu_v_pobytovych_socialnich_sluzbach/dotaznik_-_souhrnna_informace_o_volebni_mistnosti.docx
---
<p>Po komunálních volbách v&nbsp;roce 2018 navštívili pracovníci Kanceláře ombudsmana sedm&nbsp;domovů pro osoby se zdravotním postižením umístěných v&nbsp;šesti různých krajích. <a href="https://eso.ochrance.cz/Nalezene/Edit/8192">Zaznamenali překážky</a>, které lidem s&nbsp;postižením fakticky ztěžovaly výkon volebního práva, ať už šlo o informační izolaci kvůli odříznutí od běžného života společnosti, bariérovost volebních místností nebo nepochopení rozsahu omezení svéprávnosti a bránění klientům volit. Následně vzniklo Doporučení k&nbsp;podpoře voličů v&nbsp;domovech pro osoby se zdravotním postižením. Toto Doporučení vyšlo letos v&nbsp;září v <a href="https://eso.ochrance.cz/Nalezene/Edit/9676">aktualizované podobě</a>&nbsp;znovu a se zaměřením na nadcházející volby do Poslanecké sněmovny. Doporučení je určeno nejen poskytovatelům pobytových sociálních služeb, ale také opatrovníkům.&nbsp;&nbsp;</p>

<p>Doporučení provází krok po kroku volebním procesem počínaje dlouhodobou přípravou v&nbsp;předvolebním období až po samotný výkon volebního práva ve volební místnosti nebo do přenosné volební schránky v&nbsp;pobytovém zařízení sociálních služeb. Cílem je umožnit co nejširšímu okruhu klientů realizovat jejich volební právo, a to díky odpovídající podpoře ze strany poskytovatele sociálních služeb nebo opatrovníka.</p>

<p>Bezprostředně po volbách proběhnou opět systematické návštěvy pobytových zařízení sociálních služeb, které se zaměří na to, jak mohli klienti těchto zařízení své volební právo realizovat.</p>

<p>Druhým zásadním tématem setkání poradního orgánu byla přístupnost volebních místností a přístupnost informací o volbách. V&nbsp;současnosti volební zákony nevyžadují, aby byly volební místnosti bezbariérové. Pracovníci Kanceláře ombudsmana připravili po předchozím jednání s&nbsp;Ministerstvem vnitra, ve spolupráci s&nbsp;Národním institutem pro integraci osob s&nbsp;omezenou schopností pohybu a orientace (NIPI), členy poradního orgánu a také s&nbsp;neziskovými organizacemi&nbsp;dotazník pro obce vztahující se k&nbsp;přístupnosti volebních místností pro lidi s&nbsp;postižením s&nbsp;ohledem na jejich specifické potřeby.</p>

<p>Voliči by se z&nbsp;dotazníku, který by každá obec vyplnila a umístila na svůj web, mohli snadno a jednoduše dozvědět například, kolik je u volební místnosti parkovacích míst pro držitele průkazů ZTP a ZTP/P, jestli je budova bezbariérová, zda je výtah dostatečně prostorný pro člověka, který používá vozík nebo jestli jsou v budově dost široké dveře. V dotazníku by se také uvádělo, jestli jsou na chodbách a schodech madla nebo jestli jsou na podlahách vodicí linie pro lidi se zrakovým postižením. Dalším vybavením volebních místností může být například indukční smyčka, která posiluje signál pro lidi s kochleárním implantátem. Lidé by se dozvěděli i to, jak je zajištěné soukromí při volbě do přenosné schránky.</p>

<p>Ministerstvo vnitra nakonec tento dotazník do metodiky k&nbsp;volbám zapracovalo jen částečně. Budou proto následovat další jednání tak, aby v budoucnu byly volby přístupné pro všechny.</p>

<p>Přílohy:</p>

<p><a href="https://eso.ochrance.cz/Nalezene/Edit/8192">Zpráva z povolebních návštěv</a></p>

<p><a href="https://eso.ochrance.cz/Nalezene/Edit/9676">Doporučení</a></p>

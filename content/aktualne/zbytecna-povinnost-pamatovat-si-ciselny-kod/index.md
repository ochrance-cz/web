---
title: "Zbytečná povinnost pamatovat si číselný kód"
tags:
  - Tisková zpráva
oldUrl: "/aktualne/tiskove-zpravy-2017/zbytecna-povinnost-pamatovat-si-ciselny-kod"
date: 2017-01-05
perex: "<p>Od roku 2012 \"získá\" každý občan při vyřizování nového občanského průkazu číselný kód, který si má zapamatovat. Když zapomene, za odblokování zaplatí správní poplatek 100 Kč. Kód ale k ničemu neslouží – elektronizace veřejné správy, kde by se používal, je totiž stále v nedohlednu.</p>"
---

<!-- imported from the old website -->

<p>S vyřizováním nového občanského průkazu je od 1. ledna 2012 spojena povinnost občana použít tzv. bezpečnostní osobní kód (BOK). Při podání žádosti o nový průkaz si občan zvolí 4-10 místný číselný kód, kterým by se měl do budoucna identifikovat při komunikaci s informačními systémy veřejné zprávy. Novela zákona o občanských průkazech, která bezpečnostní osobní kód zavedla, předpokládala, že lidé budou BOK využívat při samoobslužném přihlašování na úřadech, že si pak některé úřední záležitosti budou moci vyřizovat sami. Měl se tím zvýšit komfort občanů i úředníků, kterým by se zadáním BOKu rovnou načetly údaje o občanovi, takže by nebylo nutné vše vypisovat a ověřovat z občanského průkazu.</p> <p>Tyto „elektronické“ občanské průkazy však zjevně předběhly dobu, protože elektronizace veřejné správy je stále v nedohlednu. Po pěti letech účinnosti novely použijí občané BOK jen při vyzvednutí nového občanského průkazu, dál jim není k ničemu. Jde však o povinnost uloženou zákonem a při vyřizování občanského průkazu jsou lidé poučeni, že si tento číselný kód mají pamatovat. Pokud ho zapomenou, za odblokování kódu zaplatí správní poplatek 100 Kč. Tato konstrukce ale podle veřejné ochránkyně práv postrádá logiku: <i>„Proč by si lidé měli pamatovat číslo, které nepoužívají? Pokud ho nepoužívají, jak vůbec zjistí, že ho zapomněli? Proč by si zapomenuté číslo za 100 Kč odblokovávali, když jim stejně k ničemu není?“</i></p><p> Zejména pro seniory, vyřizující si nový občanský průkaz, může být taková situace velmi stresující a může budit dojem svévole státu. Dokládá to i podnět stěžovatele, který na tuto zákonem uloženou povinnost upozornil. Namítal proti tomu, že stát přikazuje například i seniorům, aby si pod hrozbou finanční „sankce“ pamatovali vícemístné, přitom naprosto zbytečné číslo.</p>

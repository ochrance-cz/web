---
title: Jen systematické sledování a analýza umožní zjistit, jak si Česká
  republika vede při naplňování Úmluvy o právech osob se zdravotním postižením,
  zaznělo na mezinárodním semináři
date: 2021-09-09T10:55:17.705Z
vystupy:
  - tz
perex: V Česku žije přes 1,1 milionu lidí s postižením. Zatímco některá data o
  jejich situaci jsou dostupná z různých zdrojů už dnes, jiná u nás dosud nikdo
  nesleduje. Proto navrhla zástupkyně ombudsmana soubor ukazatelů, které by jako
  celek mohly v budoucnu ilustrovat, jak si Česko vede v naplňování Úmluvy OSN o
  právech osob se zdravotním postižením.
---
<p><em>&bdquo;Od roku 2018 má veřejný ochránce práv za úkol sledovat naplňování Úmluvy o právech osob se zdravotním postižením. Ukázalo se, že k&nbsp;tomu, abychom mohli kvalifikovaně zhodnotit situaci, by bylo potřeba sbírat více dat, ať už těch, která se týkají přímo lidí s&nbsp;postižením nebo takových, která ukáží, jak hodlá stát jednotlivé články Úmluvy naplňovat. Protože veřejný ochránce práv má v&nbsp;tomto omezené možnosti, pozvali jsme na jedno místo zástupce státních úřadů a statistiků, lidi z praxe i akademiky, abychom mohli diskutovat, jaká data jsou dostupná již nyní a kde by bylo vhodné nebo možné sběr informací rozšířit tak, abychom mohli vyhodnotit námi stanovené ukazatele (indikátory) pro plnění Úmluvy,&ldquo; </em>vysvětluje zástupkyně ombudsmana Monika Šimůnková.</p>

<p>Pro začátek vznikly indikátory pro čtyři články Úmluvy, které se nejvíc prolínají do života lidí s&nbsp;postižením. Ty zaručují život bez diskriminace (čl. 5) s&nbsp;co nejmenší mírou omezování svéprávnosti (čl. 12), podporují nezávislý způsob života (čl. 19) a stanoví právo na práci (čl. 27). Jako první mohli navržené ukazatele připomínkovat přímo lidé s&nbsp;postižením v rámci Poradního orgánu ombudsmana pro problematiku lidí s&nbsp;postižením.</p>

<p>Každá ze sledovaných&nbsp;oblastí je v indikátorech rozvedená do konkrétních dílčích bodovaných ukazatelů. Ty budou kupříkladu zjišťovat, jestli se lidem s&nbsp;postižením daří nalézt bydlení mimo velké ústavy nebo práci na takzvaném volném trhu práce a kolik z nich se v&nbsp;české společnosti setkalo s diskriminací.</p>

<p>&nbsp;<em>&bdquo;Důležité je také sledovat rozdíly mezi situací lidí s postižením a bez něj, například jaká je zaměstnanost v obou skupinách nebo jak dlouho jsou v evidenci úřadu práce v průměru lidé s postižením v porovnání s uchazeči bez postižení,&ldquo; </em>připomněla dnes zmocněnkyně vlády pro lidská práva Helena Válková a dodala: <em>&bdquo;Účelem Úmluvy o právech osob se zdravotním postižením je podporovat, chránit a zajišťovat plné a rovné užívání všech lidských práv pro osoby se zdravotním postižením. Zjistit, jak a nakolik k tomu dochází, nám mohou pomoci zástupci široké odborné veřejnosti při využití indikátorů, o kterých se na dnešním semináři hovořilo.&ldquo;</em></p>

<p>Podobný pohled přidal také ředitel Agentury EU pro základní práva (FRA): <em>&bdquo;Nová strategie EU pro osoby se zdravotním postižením je nadějí pro miliony lidí se zdravotním postižením, protože se snaží zajistit, aby mohli plně využívat svých práv a zapojit se do naší společnosti,&quot;</em> zdůraznil Michael O&#39;Flaherty. <em>&bdquo;Agentura shromažďuje údaje o zkušenostech osob se zdravotním postižením, aby podpořila Evropskou unii a její členské státy při prosazování jejich práv v duchu Úmluvy. Pouze na základě spolehlivých, přesných, včasných a srovnatelných údajů budou země schopny posoudit a sledovat pokrok při zajišťování plného zapojení osob se zdravotním postižením do naší společnosti,&quot; </em>dodal.</p>

<p>Ukazatele jsou připravené v&nbsp;duchu sociálního modelu postižení. Ten nevnímá postižení jako záležitost konkrétního člověka, ale sleduje, zda společnost dostatečně reaguje na&nbsp;potřeby lidí s&nbsp;postižením a jestli vytváří podmínky pro jejich začlenění a sociální participaci. <em>&bdquo;Díky sledování vhodných indikátorů zjistíme, zda a jak stát odstraňuje překážky bránící lidem s&nbsp;postižením v&nbsp;plném využití jejich práv. V Česku například existují různé alter nativy k&nbsp;omezení svéprávnosti, soudy je přitom v&nbsp;letech 2014-2019 využily jen v 21 % rozhodnutí. Pokud společnost nechce zasahovat do základních práv lidí s&nbsp;postižením, měl by tento podíl v&nbsp;budoucnu růst.&ldquo;</em> popisuje právník Petr Polák, který se v&nbsp;Kanceláři veřejného ochránce práv tématu práv lidí s postižením věnuje.</p>

<p>Zkušenosti s naplňováním Úmluvy v&nbsp;Nizozemsku sdílela na semináři nezávislá expertka sítě European Disability Expertise José Smits. Přestože Nizozemsko&nbsp;Úmluvu podepsalo už v&nbsp;roce 2007, trvalo devět let, než ji ratifikovalo. Podle José Smits bylo největší výzvou přesvědčit veřejnost i politiky, aby se nad přístupem společnosti k lidem s&nbsp;postižením hlouběji zamysleli: <em>&bdquo;Převládal obecný pocit, že lidé se zdravotním postižením jsou na tom velmi dobře a nejsou vůbec diskriminováni, protože mají možnost dostat štědré dávky a stát jim nabízí rozšířený systém speciálních škol a pečovatelských zařízení. Ty jsou v Nizozemsku považovány za dobrou péči. Jako určitý problém lidé vnímali pouze nedostatečnou přístupnost veřejných budov a prostor,&ldquo; </em>popsala expertka.</p>

<p>Na základě výstupů z dnešního semináře plánuje zástupkyně ombudsmana vydat první z&nbsp;řady monitorovacích zpráv o situaci lidí s&nbsp;postižením. Další by pak měly následovat v&nbsp;přibližně tříletých intervalech. Tyto zprávy mohou sloužit jako zdroj informací pro státní úřady, akademickou sféru i neziskový sektor. Zástupkyně ombudsmana je také může využít jako podklad pro informování Výboru OSN pro práva lidí s&nbsp;postižením.</p>

<p><strong>Příloha: </strong></p>

<p><a href="https://www.mpsv.cz/documents/20142/225526/Umluva_o_pravech_osob_se_ZP.pdf/1e95a34b-cbdf-0829-3da2-148865b8a4a8">Úmluva o právech osob se zdravotním postižením</a></p>

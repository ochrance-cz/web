---
title: Příspěvky pro přechodné pěstouny by se podle doporučení ombudsmana měly zvýšit
date: 2021-07-28T08:52:56.453Z
vystupy:
  - tz
perex: "Ombudsman se dlouhodobě zabývá problematikou odměn pěstounů. V rámci
  legislativních doporučení za rok 2020 doporučil Poslanecké sněmovně, aby
  příspěvky pro pěstouny zvedla z dnešních 20 000 korun měsíčně pro pěstouny
  pečující o jedno dítě na 27 000 korun. Úměrně tomu by se měly zvýšit i odměny
  pro pěstouny pečující o více dětí. V případě péče o děti s postižením
  ombudsman navrhuje příspěvek 36 000 korun. Dnes budou o příspěvcích v rámci
  návrhu zákona o sociálně-právní ochraně dětí hlasovat poslanci. "
---
<p>Vládní návrh počítá se zvýšením odměny na 22 000 korun, a to jednotně pro všechny pěstouny na přechodnou dobu bez ohledu na náročnost poskytované péče. &bdquo;<em>Ochránce tyto úpravy považuje za zásadní krok zpět s ohledem na diskutovanou potřebu podpory pěstounské péče. Domnívá se, že je naopak třeba podporovat stávající pěstouny a získávat další</em>,&ldquo; upozorňuje ombudsman v doporučení v rámci Souhrnné zprávy za rok 2020.&nbsp;</p>

<p>Podle ombudsmana by schválení nižších příspěvků znamenalo úbytek pěstounů na přechodnou dobu. To není žádoucí i v&nbsp;souvislosti se závazkem České republiky deinstitucionalizovat péči o malé děti, tedy neumisťovat je do kojeneckých ústavů.</p>

<p>Ombudsman dále argumentuje: &bdquo;<em>Na pěstouny na přechodnou dobu jsou kladeny vysoké nároky, co se týče jejich odborné přípravy, profesionality, nutnosti spolupráce s ostatními zainteresovanými úřady a institucemi. Musí být připraveni ze dne na den přijmout dítě do (krizové) péče a mají se mu věnovat na plný úvazek. Proto nemohou zpravidla vykonávat běžné zaměstnání a právě výkon pěstounské péče na přechodnou dobu je jejich jediným zdrojem příjmu.</em>&ldquo; &nbsp;</p>

<p>K&nbsp;vládnímu návrhu zákona se sešlo na 70 pozměňovacích návrhů. Sněmovna o nich dnes hlasuje ve třetím čtení.</p>

<p>&nbsp;</p>

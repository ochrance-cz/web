---
title: "Devátý díl Ochránce"
tags:
  - Tisková zpráva
oldUrl: "/aktualne/tiskove-zpravy-2013/devaty-dil-ochrance"
date: 2013-11-01
perex: "<p>V neděli 3. listopadu v 11:20 h začíná na ČT2 devátý díl pořadu Ochránce. První příběh se týká policejního násilí, které nakonec řešil až Evropský soud pro lidská práva. Na začátku druhého případu bylo vulgární slovo v reklamě a ve třetím čelí policista propuštění ze služebního poměru kvůli zdravotní nezpůsobilosti. Opakování tohoto dílu je na programu ČT2 ve středu 6. 11. ve 13:15 a další reprízy jsou pak zařazeny do vysílání ČT2 v neděli a úterý vždy po půlnoci.</p>"
---

<!-- imported from the old website -->

<p>Pan Kummer se vracel z menší oslavy, ale místo doma skončil připoutaný v policejní cele. Zastavila ho totiž městská policie kvůli podezření, že se dopustil přestupku proti občanskému soužití. Protože u sebe neměl občanský průkaz, dovezli ho strážníci na stanici Policie ČR kvůli ztotožnění, i když je upozorňoval, že bydlí kousek od místa, kde ho zastavili a průkaz má doma. Místo toho, aby poté, co policie ověřila jeho totožnost, byl propuštěn domů s tím, že městská policie jeho přestupek oznámí přestupkové komisi obecního úřadu, skončil se spoutanýma nohama a rukama připoutanýma za zády ke zdi v cele předběžného zadržení.</p><p>Pan David zase nevydržel nečinně poslouchat neustále se opakující reklamu v rádiu, v níž vlezlým tónem zaznívalo jedno z nejvulgárnějších anglických slov. Stěžoval si Radě pro rozhlasové a televizní vysílání, jenže ta jeho stížnost zamítla s tím, že dané slovo není zase až tak sprosté, že může mít i jiný význam. Zástupce ombudsmana měl ale na věc jiný názor a nakonec přiměl RRTV, aby záležitost konzultovala s odborníky a zahájila s provozovateli rádia správní řízení. </p><p>Pan Blanck pracoval u Policie ČR až do chvíle, kdy se u lékaře dověděl zprávu, ze které by se podlomila kolena každému. Je nevyléčitelně nemocný. Když se o tom dověděl zaměstnavatel, prohlásil ho za zdravotně nezpůsobilého a pan Blanck byl od policie propuštěn. Podle zákona to všechno proběhlo v pořádku a i podle ochránce zaměstnavatel neměl jinou možnost, jak postupovat, pokud měl zákon dodržet. Podle ochránce je problém v tom, že samotný právní předpis je v rozporu s Listinou základních práv a svobod. Ochránce, bohužel, není oprávněn obrátit se na Ústavní soud, aby zákon přezkoumal z hlediska jeho ústavnosti. Poskytl proto panu Blanckovi právní pomoc tak, aby mohl podat na zaměstnavatele žalobu a v rámci ní požádat soud, aby se obrátil na Ústavní soud. </p><p>Po odvysílání najdete tento díl v archivu ČT: <a title="Otevření do nového okna" href="http://www.ceskatelevize.cz/porady/10363268581-ochrance/313281381960016/" target="_blank">http://www.ceskatelevize.cz/porady/10363268581-ochrance/313281381960016/</a>  </p>

---
title: "U starobních důchodů lidé nejčastěji napadají jejich výši"
tags:
  - Tisková zpráva
oldUrl: "/aktualne/tiskove-zpravy-2015/u-starobnich-duchodu-lide-nejcasteji-napadaji-jejich-vysi"
date: 2015-05-25
perex: "<p></p>"
---

<!-- imported from the old website -->

<p>Přestože se lidé v souvislosti se starobními důchody obracejí na veřejnou ochránkyni práv s nejrůznějšími problémy, nejčastěji napadají výši důchodu. Problém přitom mnohdy bývá v nedostatečně zhodnocené doby zaměstnání nebo dalších dob pojištění. To byl případ i paní L. z Karlovarského kraje, která se domnívala, že jí <strong>nebyly započítány všechny doby pojištění</strong> a proto je její důchod nízký. Ochránkyně neformálně oslovila Českou správu sociálního zabezpečení. Ta kontrolou dokumentace zjistila, že při výpočtu důchodu nepřihlédla k přibližně čtyřem letům, kdy stěžovatelka pečovala o syna. Česká správa sociálního zabezpečení se paní L. za přehlédnutí dokumentů omluvila a ihned vydala nové rozhodnutí, kterým přiznala vyšší starobní důchod. Rovněž stěžovatelce vyplatila doplatek za předchozí roky nesprávně vypláceného důchodu.</p><p>Nezapočítání všech dob zaměstnání či pojištění patří k častým problémům. Ochránkyně proto lidem doporučuje schovávat si dokumenty o zaměstnání a důchodovém pojištění. I když už bývalý zaměstnavatel neexistuje a potřebné doklady o zaměstnání nejsou k dispozici ani v archivu, věc je stále řešitelná. Je možné zaměstnání prokázat i jinými dokumenty (pracovní smlouva, výplatní pásky apod.) nebo čestným prohlášením alespoň dvou svědků, nejlépe bývalých spolupracovníků. V řadě případů lze chybějící dobu pojištění i doplatit, zejména pokud žadatel o důchod byl dříve osobou samostatně výdělečně činnou nebo byl delší dobu veden v evidenci uchazečů o zaměstnání. Bližší informace by měla žadateli vždy podat příslušná okresní správa sociálního zabezpečení.</p><h5>Pozor při změně jména či adresy</h5><p>Pokud pobíráte důchod a změníte adresu nebo jméno, nezapomeňte to nahlásit České správě sociálního zabezpečení. I pak se ale může stát, že se změna neprojeví v praxi okamžitě. Přesvědčila se o tom paní D. z Ostravy, která <strong>změnu jména i adresy nahlásila, přesto jí starobní důchod přišel na starou adresu</strong>. Protože ho nemohla převzít, důchod se vrátil zpět České správě sociálního zabezpečení s tím, že adresát je neznámý. Když to paní D. zjistila, upozornila ČSSZ na chybu v doručování, ale i přes příslib nápravy jí důchod dál chodil na starou adresu. Obrátila se proto na veřejnou ochránkyni práv, která neformálně oslovila Českou správu sociálního zabezpečení. Ta ihned prověřila informace k zasílání důchodu paní D. a omluvila se jí, že technologie jejich systému neumožnila promítnout nahlášenou změnu adresy do doručování důchodu rychleji. Stěžovatelka pak ochránkyni informovala, že už je vše v pořádku, důchod dostává na správnou adresu a byl ji poukázán i doplatek předchozích nedoručených důchodů.</p><p>Odpovědi ochránkyně na nejčastější dotazy ohledně důchodů najdete zde.</p>

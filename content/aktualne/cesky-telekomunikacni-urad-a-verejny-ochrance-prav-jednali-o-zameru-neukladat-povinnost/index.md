---
title: "Český telekomunikační úřad a veřejný ochránce práv jednali o záměru neukládat povinnost provozovat veřejné telefonní automaty"
vystupy:
  - tz
oldUrl: "/aktualne/tiskove-zpravy-2020/cesky-telekomunikacni-urad-a-verejny-ochrance-prav-jednali-o-zameru-neukladat-povinnost"
date: 2020-06-16
perex: "<p>Český telekomunikační úřad (ČTÚ) vítá zájem  a iniciativu veřejného ochránce práv zabývat se problematikou veřejných telefonních automatů. </p>"
---

<!-- imported from the old website -->

<p>V reakci na <a href="https://www.ochrance.cz/aktualne/tiskove-zpravy-2020/ombudsman-proveri-zamer-zrusit-telefonni-automaty/">sdělení veřejného ochránce práv</a>, který se rozhodl zahájit šetření z vlastní iniciativy v souvislosti se záměrem ČTÚ již neuložit od příštího roku povinnost provozovat veřejné telefonní automaty, došlo k jednání nejvyšších představitelů obou institucí.</p> <p>Obě strany na schůzce detailně prodiskutovaly zmíněnou problematiku a východiska svých postojů. ČTÚ předložil pro diskusi podklady a dokumenty, z nichž při formulaci záměru vycházel. Veřejný ochránce práv se s nimi detailně seznámil a ujistil předsedkyni Rady ČTÚ, že nikdy nezpochybňoval směřování společnosti k většímu využívání mobilních telefonů a s tím související fakt, že komunikace prostřednictvím veřejných automatů je stále častěji nahrazována využíváním právě mobilních telefonů. Díky postupnému dokrývání míst bez signálu mobilní sítě, tzv. bílých míst, tak představuje užívání a volání prostřednictvím mobilních telefonů vhodnou alternativu.</p> <p>Ačkoliv není dle názoru ochránce nezbytné za každou cenu trvat na zachování veřejných telefonních automatů, je třeba zajistit dostupnost hlasových služeb pro ty nejzranitelnější osoby v situacích, kdy mobilní telefon z různých důvodů nelze použít (např. osoby ohrožené domácím násilím, zasažené jinou nenadálou krizovou situací apod.). Předsedkyně Rady ČTÚ přislíbila, že v rámci svých kompetencí bude hledat řešení, jak zajistit pro tyto osoby adekvátní náhradu za veřejné telefonní automaty. Veřejný ochránce práv ji v tom podporuje a bude jí nápomocný.</p><p> </p><p>(společná tisková zpráva ČTÚ a ombudsmana)</p>

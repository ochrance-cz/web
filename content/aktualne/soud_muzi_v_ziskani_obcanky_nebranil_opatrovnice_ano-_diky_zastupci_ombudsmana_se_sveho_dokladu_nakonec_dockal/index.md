---
title: Soud muži v získání „občanky“ nebránil, opatrovnice ano. Díky zástupci
  ombudsmana se svého dokladu nakonec dočkal
date: 2025-08-19T08:03:00
vystupy:
  - tz
perex: <p>Opatrovnice neumožnila vyřízení občanského průkazu muži, jehož právní
  záležitosti spravovala. Vyhodnotila, že to není v jeho zájmu. Argumentovala
  přitom obavami z&nbsp;možných dluhů. Její postoj však byl v&nbsp;rozporu
  s&nbsp;názorem soudu. Ten muži sice omezil svéprávnost, nikoli však pro podání
  žádosti o občanský průkaz. Doklad mohl muži usnadnit řešení běžných situací a
  zároveň pro něj představoval symbol důstojnosti. Zástupce ombudsmana se muže
  zastal a pomohl mu průkaz získat.&nbsp;</p>
attachments:
  - title: Leták ombudsmana k tématu omezení svéprávnosti
    file: https://www.ochrance.cz/letaky/rizeni-o-omezeni-svepravnosti/rizeni-o-omezeni-svepravnosti.pdf
  - title: Leták ombudsmana „Opatrovník“
    file: https://www.ochrance.cz/letaky/opatrovnik/opatrovnik.pdf
---
<p>Zcela pochopitelná touha cítit se důstojně motivovala muže omezeného ve svéprávnosti k&nbsp;tomu, aby usiloval o získání občanského průkazu. Ten by mu také usnadnil situace, se kterými se běžně setkává každý z&nbsp;nás – například využití služeb pošty, kontakt s&nbsp;policií či lékaři, ale třeba i registraci do knihovny. Bez dokladu muž přicházel i o možnost účastnit se v&nbsp;rámci své komunity zájezdů do zahraničí.</p>
<p>Z&nbsp;pohledu práva mu přitom v&nbsp;cestě za jeho přáním stát se držitelem občanského průkazu nic nebránilo. V&nbsp;roce 2020 jej sice soud omezil ve věci vyřizování dokladů, o&nbsp;tři roky později ale vydal nový rozsudek, v&nbsp;němž již tuto oblast vypustil.&nbsp;</p>
<p>Překážku mu však do cesty postavil úřad. Zaměstnankyně, která jako veřejná opatrovnice zastupuje muže v právních záležitostech, se obávala, že by doklad mohl využít k tomu, aby si půjčil peníze. Věděla totiž, že v&nbsp;minulosti se již zadlužil.&nbsp;</p>
<p>Přání opatrovaného proto nerespektovala a s žádostí o nový občanský průkaz mu nepomohla. Pominula rozsudek soudu i skutečnost, že v&nbsp;daný moment byl muž bez dluhů. Jeho stávající způsob života navíc nenasvědčoval tomu, že by v&nbsp;jakkoli rizikových finančních&nbsp;půjčkách pokračoval.&nbsp;</p>
<p>Muž se nevzdal a za pomoci neziskové organizace kontaktoval zástupce ombudsmana Víta Alexandra Schorma. Série společných jednání přesvědčila úřad o&nbsp;právu opatrovaného muže mít občanský průkaz při sobě.</p>
<p>&nbsp;
<i>„Úřad v&nbsp;posledních letech poskytoval opatrovanému značnou podporu, která přinesla své plody –</i> 
<i>napříkla</i>d 
<i>stabilní bydlení, vyřízení sociálních dávek, splacené dluhy, zapojení do sociálních i zdravotních služeb.</i> 
<i>V&nbsp;záležitosti týkající se občanského průkazu však nepostupoval správně. Domníval se, že může podání žádosti o občanský průkaz odmítnout, aby opatrovaného chránil. Podle rozsudku soudu&nbsp;
<strong> </strong>si ale opatrovaný může o občanský průkaz požádat i bez jeho souhlasu,“</i> shrnul své závěry Vít Alexander Schorm.&nbsp;</p>
<blockquote>
<p>
<strong>Veřejný opatrovník</strong></p>
<p>Pokud nelze jmenovat opatrovníkem nikoho blízkého, jmenuje soud veřejného opatrovníka. Tím je obec, kde má opatrovaný bydliště.&nbsp;</p>
<p>V malých obcích dělá veřejného opatrovníka starosta, ve větších městech nejčastěji sociální pracovníci městského úřadu. Veřejným opatrovníkem je tedy sice obec, ale opatrovaný je v kontaktu s konkrétním zaměstnancem obce, který opatrovnictví vykonává.</p></blockquote>

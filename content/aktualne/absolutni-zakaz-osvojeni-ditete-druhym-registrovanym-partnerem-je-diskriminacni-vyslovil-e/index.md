---
title: "Absolutní zákaz osvojení dítěte druhým registrovaným partnerem je diskriminační, vyslovil ESLP ve svém průlomovém rozsudku"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/absolutni-zakaz-osvojeni-ditete-druhym-registrovanym-partnerem-je-diskriminacni-vyslovil-e/"
date: 2013-03-01
perex: "<p>Evropský soud pro lidská práva (ESLP) vynesl dne 19. února 2013 stěžejní rozsudek v otázce možnosti osvojení dítěte partnerem rodiče dítěte v případě, že rodič a jeho partner jsou osobami se stejnou sexuální orientací a žijí po svém boku v dlouhotrvajícím svazku společně s dítětem, takže soužití všech tří osob má charakter rodinného života (případ X a ostatní proti Rakousku, stížnost č. 19010/07)).</p>"
---

<!-- imported from the old website -->

<p class="align-blok">Dvě ženy žijící po svém boku ve stabilním partnerství společně pečují o syna jedné z žen. Tento syn se narodil mimo manželství v roce 1995 a je ve výlučné péči své matky. Obě ženy, jak matka, tak partnerka matky, si přály zlegalizovat faktický vztah mezi partnerkou matky a synem. Proto uzavřely dohodu o adopci, kterou chtěly nechat potvrdit příslušným rakouským okresním soudem. Okresní soud však odmítl tuto dohodu schválit. Poukázal na ustanovení rakouského občanského zákoníku, jehož právní úprava koresponduje s  pojetím rodiny jakožto tradičního modelu rolí matky a otce, muže a ženy, který nabízí dítěti, které je v této rodině vychováváno, dva pohledy na svět z úhlu mužského a ženského vnímání. </p><p class="align-blok">Stěžovatelky se dále odvolaly ke krajskému soudu, který pokračoval v argumentaci modelem tradiční rodiny a uvedl, že pod pojmem „rodiče dítěte“ se myslí dvě osoby odlišného pohlaví. Oba soudy, jak okresní, tak krajský, konstatovaly fakt právní nemožnosti adoptovat dítě partnerkou matky dítěte podle platné a účinné rakouské právní úpravy.</p><p class="align-blok">Stěžovatelky se dále obrátily i na rakouský Nejvyšší soud, který shrnul, že adopce partnerkou matky syna je jednoduše právně nemožná. Z těchto důvodů podezření na neústavnost ustanovení rakouského občanského zákoníku bylo zcela nedůvodné. </p><p class="align-blok">Celý případ se pak dostal až k Evropskému soudu pro lidská práva, kde stěžovatelky namítaly diskriminaci podle čl. 14 Evropské úmluvy pro o ochraně lidských práv a základních svobod (dále jen „Úmluva“) ve spojení s čl. 8 Úmluvy, a to z důvodu jejich sexuální orientace. Stěžovatelky uvedly, že pro zákaz adopce partnerkou matky zde není jakékoliv rozumné ani objektivní ospravedlnění, proto je tento postup diskriminující. </p><p class="align-blok">ESLP nejprve uvedl, že vztah mezi oběma partnerkami a dítětem je vztah rodinný ve smyslu stanovení článku 8 Úmluvy a požívá tak právní ochrany – do výkonu práva na rodinný život může státní orgán zasahovat jen v nezbytných případech a v souladu se zákonem. </p><p class="align-blok">ESLP pak srovnal možnosti osvojení dítěte druhou osobou, pokud tyto osoby žijí a) v  manželství, b) pokud jde o nesezdané heterosexuální osoby nebo c) pokud jde o registrované partnery. </p><p class="align-blok">a) V prvé řadě ESLP vyzdvihl speciální povahu manželství jakožto tradičního svazku muže a ženy, který je uzavírán s úmyslem na celý život a s cílem mít a vychovávat děti. ESLP uvedl, že registrované partnerství nelze s manželstvím srovnávat. Manželství je tradiční svazek, jehož primárním účelem je zajistit řádnou výchovu dětí. </p><p class="align-blok">b) Dále provedl ESLP test srovnání práv homosexuálního páru a heterosexuálního  páru, který manželství neuzavřel. ESLP došel k závěru, že nesezdaný heterosexuální pár nepožívá tak vysoké ochrany, jako manželský pár. Míra právní ochrany, poskytovaná nesezdanému heterosexuálnímu páru, ale musí být srovnatelná s mírou ochrany, kterou mají požívat stěžovatelky, jakožto osoby žijící v trvalém homosexuálním svazku. </p><p class="align-blok">c) ESLP potvrdil, že Úmluva o lidských právech neukládá členským státům jakoukoliv povinnost zaručit osobám stejného pohlaví stejný přístup k manželství a neobsahuje žádný závazek státu rozšířit právo manželů na adopci dítěte také na registrované partnery. Členské státy tak mohou legislativně upravit práva a povinnosti registrovaných partnerů – a v této otázce uplatňují do jisté doby svou diskreci. Postup členských států však v tomto směru nesmí být libovolný. Rakouská právní úprava umožňuje adopci dítěte partnerem jeho rodiče, pokud tyto osoby žijí v trvajícím heterosexuálním svazku. Toto však není umožněno párům se stejnou sexuální orientací. Vzhledem k tomu, že rozdílné zacházení v možnosti adopce dítěte nesezdaným heterosexuálním párem a homosexuálním párem je založeno pouze na sexuální orientaci žadatelů, musí toto rozdílné zacházení sledovat legitimní cíl a musí být přiměřené tomuto cíli – jinak je diskriminační. </p><p class="align-blok">ESLP dále konstatoval, že soudy posuzující tento případ, včetně rakouského Nejvyššího soudu, se nijak nevypořádaly s myšlenkou vhodnosti či nevhodnosti adoptivních rodičů co se týče jejich osobnostních kvalit, bez ohledu na jejich sexuální orientaci. Soudy se také nijak nezabývaly otázkou zájmu dítěte, tedy otázkou, zda by případná adopce byla ku prospěchu dítěte samotného. Vzhledem k tomu, že všechny tři osoby vedou společný rodinný život ve smyslu ustanovení článku 8 Úmluvy, všechny tři osoby mohou namítat, že mohou být – z důvodu nemožnosti legalizovat faktický existující stav – oběťmi údajného porušení jejich práv. </p><p class="align-blok">Dle ESLP je tedy stěžejním argumentem nutnost ochrany rodiny. Tradiční model rodiny, tedy model matky, otce a dítěte, je založen na tradičním vnímání podmíněném historicko-kulturním způsobem rodinného života, který je uplatňován po staletí a tisíciletí. Toto vnímání je principielně správné. Je však třeba posuzovat faktickou situaci dítěte a primárně přihlížet k zájmům dítěte a k nutnosti ochrany práv faktické rodiny, ve které dítě vyrůstá. V případech, kdy je rozdíl v zacházení založen na pohlaví nebo sexuální orientaci, musí stát prokázat, že tato rozdílnost zacházení byla odůvodněna legitimním cílem a prostředky k jeho dosažení byly přiměřené a nezbytné.</p><p class="align-blok">Rakouská vláda však nenabídla žádný důkaz, který by prokazoval, že by bylo škodlivé pro dítě, aby bylo vychováváno párem stejného pohlaví. Navíc, podle rakouské právní úpravy je možná i adopce jednou osobou, byť by tato byla odlišné menšinové sexuální orientace. Dále je třeba konstatovat, že rodiny, kde osoby stejného pohlaví fakticky vychovávají své dítě společně, existují. Těmto osobám, které dítě vnímá buď jako své rodiče, nebo jako osoby sobě blízké, je třeba zaručit právní ochranu, stejně jako rodině, kterou všechny tři osoby žijí.  </p><p class="align-blok">Pokud rakouská vláda argumentovala, že neexistuje žádný konsensus ohledně možnosti adopce dětí druhým registrovaným partnerem napříč smluvními státy Evropské úmluvy o ochraně lidských práv a základních svobod a že členské státy mohou tyto otázky upravit samy, je tato argumentace nepřiléhavá, neboť v tomto případě se nejednalo o otázku obecného posouzení možnosti adopce dítěte, ale o otázku rozdílného jednání s nesezdanými heterosexuálními páry a homosexuálními páry. </p><p class="align-blok">Z těchto důvodů podle ESLP je absolutní zákaz adopce dítěte druhým registrovaným partnerem nepřiměřený a nesleduje legitimní cíl – tento postup není nezbytný pro poskytnutí ochrany rodiny v tradičním smyslu, také s ohledem na to, že adopce je dovolena osobám nesezdaným heterosexuálním partnerům. Z toho důvodu je tento postup s ohledem na článek 14 Úmluvy ve spojení s článkem 8 Úmluvy diskriminační. </p><p class="align-blok">ESLP tak svým průlomovým rozsudkem, který bude mít jistě dalekosáhlý dopad na celou evropskou společnost, jednoznačně odmítl předsudek společnosti, že výchova dítěte osobami stejného pohlaví je pro dítě již z principu nepříznivá či dokonce škodlivá. Odklonil se tak od tradičního modelu rodiny ve smyslu muž – žena – dítě a sdělil, že primárním hlediskem pro posouzení legitimity adopce dítěte druhým registrovaným partnerem je zájem dítěte, které ve faktické rodině vyrůstá. </p><p class="align-blok">Nad rámec výše uvedeného je třeba konstatovat, že také česká právní úprava, která v § 13 odst. 2 zákona č. 115/2006 Sb., o registrovaném partnerství a o změně některých souvisejících zákonů, zakazuje českým registrovaným párům osvojení dítěte, je ve světle tohoto rozsudku ESLP diskriminační, na což bude muset zákonodárný sbor ČR jistě reagovat. <a name="_GoBack"></a> </p><p class="align-blok">Tiskovou zprávu k rozsudku Evropského soudu pro lidská práva ve věci X a ostatní proti Rakousku je možné v angličtině nalézt <a title="Otevření do nového okna" href="http://hudoc.echr.coe.int/sites/eng-press/pages/search.aspx?i=003-4264492-5083115" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />. </p><p>Celý rozsudek ESLP rovněž v angličtině je pak možné nalézt <a title="Otevření do nového okna" href="http://hudoc.echr.coe.int/sites/eng/pages/search.aspx?i=001-1167" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />.</p>

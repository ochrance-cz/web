---
title: "Sedmý díl Ochránce"
tags:
  - Tisková zpráva
oldUrl: "/aktualne/tiskove-zpravy-2016/sedmy-dil-ochrance-2"
date: 2016-02-19
perex: "<p>Spor o to, jestli oplocení sadu narušuje krajinný ráz, příhraniční pracovnice, které Česká ani Slovenská republika nechtěly přiznat mateřskou, a snaha občanského sdružení o řádné posouzení záměru stavby obchodního centra – sledujte v neděli 21. 2. sedmý díl pořadu Ochránce na ČT2 v 18:15 h. Reprízy pořadu uvidíte na ČT2 ve čtvrtek v 19:00 h a v pátek ve 14:05 h.</p>"
---

<!-- imported from the old website -->

<h5>Řízení o dodatečném povolení oplocení pozemku</h5> <p>Stěžovatelé požádali stavební úřad ohlášením o provedení stavby oplocení parcely a stavební úřad to zamítl. Nepomohlo ani odvolání. Stěžovatelé se i tak rozhodli plot postavit na ochranu stromků, které pěstovali, před jejich okusování zvěří. Následně požádali o dodatečné povolení stavby, které bylo zamítnuto s tím, že stavba plotu narušuje krajinný ráz. Stěžovatelé se ale odvolávali na odborný posudek, podle kterého stavba vykazuje slabý negativní vliv na estetické hodnoty a harmonické vztahy v krajině a je únosným zásahem do krajinného rázu. Přesto neuspěli.</p> <h5>Příhraniční práce vs. mateřská</h5> <p>Stěžovatelka pracovala na Slovensku jako příhraniční zaměstnanec (bydlela v ČR, kam se minimálně jednou týdně vracela). Pracovní smlouva jí končila přibližně měsíc před nástupem na mateřskou dovolenou. Po skončení zaměstnání se tedy v České republice přihlásila do evidence uchazečů o zaměstnání a byla jí přiznána podpora v nezaměstnanosti. Zároveň se stala českým zdravotním pojištěncem. Její následná žádost o peněžitou pomoc v mateřství však byla zamítnuta jak v ČR, tak na Slovensku. České úřady ji odkázaly na Slovensko s tím, že dávku v nemoci (mateřská) má poskytovat stát, kde byla naposledy zaměstnána, tj. Slovensko. Tam jí však peněžitou pomoc v mateřství rovněž nepřiznali s tím, že když jí byla v ČR přiznána podpora v nezaměstnanosti, tak podle evropských koordinačních nařízení podléhá českým právním předpisům i při přiznání peněžité pomoci v mateřství.</p> <h5>Obchodní dům v Prostějově</h5> <p>Předmětem šetření byl postup úřadů při posuzování vlivů záměru stavby obchodního centra Galerie Prostějov na životní prostředí. Dle uvedeného záměru Galerie Prostějov by na ploše téměř 16 000 m<sup>2</sup> měla vzniknout pětipodlažní nákupní galerie s obchody, kavárnami, službami a podzemními garážemi s 431 místy k stání. Záměr je navržen z velké části v lokalitě, která se nachází na území městské památkové zóny Prostějov a měl by velmi úzce sousedit s řadou významných kulturních památek (areál kostela Povýšení sv. Kříže, soubor bývalých židovských domů). Navržený záměr také počítá s demolicí stávajícího kulturního a společenského centra a při realizaci se počítá s vytěžením cca 150 000 m<sup>3</sup> zeminy. Občanské sdružení Pro Prostějov nebylo spokojeno s tím, jak se krajský úřad vypořádal se všemi připomínkami a zejména se způsobem posuzování dopadů stavby na životní prostřední a okolní kulturní památky.</p><p>Podívejte se na tento díl v archívu ČT: <a title="Otevření do nového okna" href="http://www.ceskatelevize.cz/porady/10363268581-ochrance/315281381960007/" target="_blank">http://www.ceskatelevize.cz/porady/10363268581-ochrance/315281381960007/</a> </p><p></p>

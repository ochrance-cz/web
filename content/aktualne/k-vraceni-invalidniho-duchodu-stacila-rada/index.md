---
title: "K vrácení invalidního důchodu stačila rada"
tags:
  - Tisková zpráva
oldUrl: "/aktualne/tiskove-zpravy-2015/k-vraceni-invalidniho-duchodu-stacila-rada"
date: 2015-05-07
perex: "<p>Rada od veřejné ochránkyně práv nebo návod, jak postupovat, někdy stačí, aby se problém úspěšně vyřešil. Přesvědčila se o tom stěžovatelka z Prahy, která takhle dosáhla vrácení invalidního důchodu – zkonzultovala s ochránkyní, jak by se měla bránit, když jí Česká správa sociálního zabezpečení invalidní důchod odňala.</p>"
---

<!-- imported from the old website -->

<p>Veřejný ochránce práv obecně zasahuje až tehdy, když selžou kontrolní mechanismy. Nejprve je vždy potřeba, aby lidé sami bránili svá práva a snažili se dosáhnout nápravy cestou opravných prostředků. I když jsou ale v této fázi možnosti ombudsmanky omezené, snaží se lidem pomoci alespoň radou či návodem, jak mají postupovat. Konkrétně v případě nesouhlasu s rozhodnutím o odnětí invalidního důchodu je třeba podat námitky. </p><p>Přesně v takové situaci byla paní z Prahy, které Česká správa sociálního zabezpečení odňala invalidní důchod. S rozhodnutím nesouhlasila a byla přesvědčena, že medicínský posudek o jejím zdravotním stavu nebyl správně vyhodnocen. Nebyla si jistá, jak se může bránit, proto se obrátila na veřejnou ochránkyni práv Annu Šabatovou. Ta stěžovatelce vysvětlila, že nejprve musí sama podat námitky proti rozhodnutí o odnětí důchodu a jak to má udělat. Teprve kdyby byl tento krok neúspěšný, mohla by ochránkyně postup České správy sociálního zabezpečení prověřit. Pak by také bylo na místě zvažovat možnost správní žaloby. Soud by totiž mohl, na rozdíl od ochránkyně, přezkoumávat i odbornou medicínskou stránku věci, tj. posudkové závěry. </p><p>Stěžovatelka podala podle „návodu“ veřejné ochránkyně práv námitky a uspěla. Invalidní důchod jí byl znovu přiznán.</p><p>Podobných případů je víc, proto veřejná ochránkyně práv připravila jednoduchý informační leták s nejčastějšími dotazy týkajícími se důchodů. Najdete ho zde.</p>

---
title: "Muž z Nizozemska požadoval u soudu změnu svého věku, kvůli kterému se cítil diskriminován"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2019/muz-z-nizozemska-pozadoval-u-soudu-zmenu-sveho-veku-kvuli-kteremu-se-citil-diskriminovan/"
date: 2019-01-14
perex: "<p>Muž (69 let) doufal, že snížení věku mu přinese více pracovních příležitostí a zvýší šance v milostném životě. Nizozemský soud však jeho žádost odmítl.</p>"
---

<!-- imported from the old website -->

<p>Pan Emile Ratelband (69 let) z Nizozemska požádal v listopadu 2018 tamní soud o úřední změnu svého věku, který si chtěl nechat snížit o dvacet let. Svoji žádost odůvodnil tím, že se kvůli svému skutečnému věku cítí v mnoha ohledech diskriminován. Muž uvedl, že požadované snížení věku na 49 let by mu přineslo například více pracovních příležitostí. Neméně důležitým důvodem je pro něj také zvýšení šancí v milostném životě. Muž tvrdil, že na populární seznamovací aplikaci Tinder nemívá příliš štěstí. Sám se považuje za dobře vypadajícího muže v dobré fyzické kondici, jeho šance mu ovšem kazí uvádění skutečného věku. Pokud by ale mohl uvádět věk 49 let, jeho šance na seznámení by se prý podstatně zvýšily.</p> <p>Pan Ratelband se podle svých slov skutečně cítí být o dvacet let mladší a s věkem 49 let se plně identifikuje. Věk je podle něj pouhé číslo, které ovšem člověku může zkomplikovat život. Ve své žádosti uvedl, že pokud si člověk může nechat legálně změnit jméno nebo genderovou identitu, měl by mít právo i na změnu věku. Podle něj se jedná o otázku svobodné vůle. V listopadu 2018 se tak se svojí žádostí obrátil na soud.</p> <p>Nizozemský soud však v prosinci jeho žádost zamítl. Podle soudu má pan Ratelband právo cítit se o dvacet let mladší a podle toho tak i jednat. Ovšem na rozdíl od jména či genderové identity se s věkem pojí řada práv a povinností, například právo volit či povinnost školní docházky. Pokud by soud změnu povolil, podmínka věku by u těchto práv a povinností ztratila svůj význam. Soud rovněž uvedl, že pokud by bylo legálně vymazáno 20 let ze života pana Ratelbanda, mělo by to pro něj řadu nepříjemných právních a společenských dopadů. Soud dále doplnil, že pan Ratelband nepředložil žádný důkaz, že by byl kvůli svému věku skutečně diskriminován. Pokud by diskriminován byl, existují zákony na ochranu proti diskriminaci, a tedy jiné legální způsoby, jak se proti diskriminaci bránit.</p> <p>Pan Ratelband plánuje podat proti tomuto rozhodnutí odvolání.</p> <p> </p> <p>Informace k případu zde:</p> <a href="https://www.bbc.com/news/world-europe-46425774" target="_blank">https://www.bbc.com/news/world-europe-46425774</a>

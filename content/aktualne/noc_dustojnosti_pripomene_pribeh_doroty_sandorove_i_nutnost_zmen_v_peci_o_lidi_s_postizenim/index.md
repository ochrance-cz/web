---
title: Noc důstojnosti připomene příběh Doroty Šandorové i nutnost změn v péči o
  lidi s postižením
date: 2026-01-06T11:59:00
vystupy:
  - aktualita
perex: <p>Bolestný příběh Doroty Šandorové znovu připomene, že důstojnost lidí
  žijících v ústavech není samozřejmost. Brněnská Noc důstojnosti dnes spojí
  pietu a následnou debatu o tom, jak zlepšit služby a zajistit bezpečné a
  důstojné podmínky pro lidi a děti s postižením. Setkání se dnes uskuteční v
  Kanceláři veřejného ochránce práv a ochránce práv dětí, a to i za účasti
  zástupců &nbsp;Jihomoravského kraje a lidí se zkušeností s ústavní péčí.</p>
---
<p>Účastníci zapálí svíčky a připomenou si příběh Doroty Šandorové. Po krátké vzpomínce vystoupí zástupce ombudsmana a dětského ombudsmana Vít Alexander Schorm, který shrne, co se v péči o lidi s postižením za poslední roky změnilo a jaké výzvy dál přetrvávají: „ 
<i>Připomínat si příběh Doroty Šandorové je důležité i proto, abychom nezapomněli, že důstojnost lidí žijících v ústavech není samozřejmostí. Proto je nezbytné, aby stát intenzivně pracoval na transformaci ústavů na zařízení komunitního typu a zároveň rozvíjel dostupnost komunitního bydlení a služeb pro lidi s postižením, zejména pro ty s chováním náročným na péči. K tomu se ostatně stát zavázal Úmluvou o právech osob se zdravotním postižením.</i>“</p>
<blockquote>
<p>
<strong>Co je to komunitní služba?&nbsp;</strong></p>
<p>Komunitní služba je taková sociální služba, která člověku pomáhá žít běžným životem v jeho přirozeném prostředí. Nejde o ústav s velkým počtem lidí, ale o podporu poskytovanou doma nebo v menším, běžně fungujícím bytě či domě.</p></blockquote>
<p>Hlavním pořadatelem akce v&nbsp;Brně je nezisková organizace Rytmus a v&nbsp;rámci celého Česka se k&nbsp;ní připojí 70 organizací. Místy konání akce jsou také Praha, Ostrava, Olomouc a další města.&nbsp;</p>
<p>
<strong>Debata o potřebných změnách</strong></p>
<p>Po pietě bude následovat v Kanceláři ombudsmana a dětského ombudsmana neformální setkání se zástupcem ombudsmana a dětského ombudsmana Vítem Alexandrem Schormem. Mluvit se bude o tom, jak konkrétně zlepšit služby pro lidi a děti s postižením, jak pomoct rodinám a jak postupovat v individuálních případech, kde systém selhává.&nbsp;</p>
<p>
<strong>Příběhy lidí a potřeba podpory v komunitě</strong></p>
<p>Na akci zazní i svědectví lidí, kteří chtějí žít běžný život mimo ústav. Ukazují, že rozhodující není diagnóza, ale dostupnost vhodných služeb. 
<a href="https://www.ochrance.cz/uploads-import/ESO/27-2022-OZP-vyzkum.pdf">Výzkum ombudsmana</a> z&nbsp;roku 2023 upozornil, že v Česku chybí kapacity komunitního bydlení, podpůrných služeb i krizové pomoci. Nejvíce to dopadá na lidi s chováním náročným na péči a na jejich rodiny. 
<a href="https://www.ochrance.cz/dokument/jak_cesko_plni_sve_povinnosti_z_umluvy_o_pravech_osob_se_zdravotnim_postizenim/analyza_s_vyuzitim_lidskopravnich_ukazatelu.pdf">Analýza ombudsmana</a> z roku 2025 pak ukazuje, že v Česku se dodržuje právo na nezávislý způsob života jen z 38 %.</p>
<p>Zástupce ombudsmana a dětského ombudsmana proto zdůrazňuje nutnost systémových změn: „ 
<i>Je potřeba, aby stát konečně posunul transformaci ústavní péče z papíru do praxe. Ústavy nemohou být jedinou volbou. Lidé s postižením mají právo na důstojný život, a ne na život v izolaci</i>.“</p>
<p>Příběh Doroty Šandorové si můžete přečíst v&nbsp;oceněném 
<a href="https://www.respekt.cz/tydenik/2022/47/kdo-zabil-dorotu-s">článku Petra Třešňáka</a> v&nbsp;Respektu.</p>
<blockquote>
<p>
<strong>Noc Důstojnosti v Brně 6. ledna 2026</strong></p>
<p>od 17:30 pietní shromáždění&nbsp;</p>
<ul>
<li>Kde? Před zelenou budovou Kanceláře veřejného ochránce práv a ochránce práv dětí na Údolní 39.</li>
<li>Zapálíme svíčky, uctíme památku pečovatelem zabité Doroty Šandorové. Vystoupí zástupce ombudsmana a dětského ombudsmana, zástupci Jihomoravského kraje i člověk se zkušeností s ústavní péčí a pečující maminka.&nbsp;</li></ul>
<p>od 18:15 debata se zástupcem ombudsmana a dětského ombudsmana, zástupci Centra advokační podpory a Jihomoravského kraje&nbsp;</p>
<ul>
<li>Kde? V tiskovém středisku v Kanceláři veřejného ochránce práv a ochránce práv dětí na Údolní 39.</li>
<li>Jak dosáhnout potřebných změn a vhodných sociálních služeb v individuálních případech? Jaká je role neziskových organizací? Přijďte diskutovat!</li></ul></blockquote>

---
title: "Fotovoltaická elektrárna v obci Moldava je nepovolenou stavbou"
oldUrl: "src/www.ochrance.cz/aktualne/tiskove-zpravy-2015/fotovoltaicka-elektrarna-v-obci-moldava-je-nepovolenou-stavbou"
date: 2015-12-16
perex: "<p>Krajský soud v Ústí nad Labem dnes i napodruhé zrušil rozhodnutí, kterým byla ve sloučeném územním a stavebním řízení povolena stavba fotovoltaické elektrárny na území obce Moldava. Vyhověl tak žalobě veřejného ochránce práv, který napadl nezákonnost rozhodnutí.</p>"
---

<!-- imported from the old website -->

<p>Stavba fotovoltaické elektrárny se tím stává nepovolenou a záležitost se vrací stavebnímu úřadu Městského úřadu Duchcov. Ten musí nyní zahájit řízení o odstranění stavby. V jeho průběhu může sice stavebník podat návrh na dodatečné povolení stavby, ale musí k němu stavebnímu úřadu předložit všechny podklady, které v původním řízení chyběly (posouzení dopadu stavby na životní prostředí, zejména na soustavu NATURA 2000, s tím související výjimku z ochranných podmínek zvláště chráněných druhu rostlin a živočichů, vyhodnocení zásahu do krajinného rázu aj.).</p> <p>Soud se rovněž podrobně zabýval otázkou aktivní žalobní legitimace ochránce, tj. zda byl prokázán závažný veřejný zájem, který opravňoval veřejného ochránce práv k podání žaloby. Soud konstatoval, že takový závažný veřejný zájem existoval, o čemž svědčí například i stanoviska České inspekce životního prostředí, která rovněž potvrdila existenci závažného veřejného zájmu (zásah do životního prostředí, ochrana krajiny).</p> <p>Žalobu ve veřejném zájmu proti nezákonným rozhodnutím Městského úřadu Duchcov při povolování stavby fotovoltaické elektrárny v Moldavě podal v roce 2012 tehdejší veřejný ochránce práv Pavel Varvařovský. Namítal nezákonnost postupu Městského úřadu Duchcov, který porušil řadu právních předpisů – českých i mezinárodních.</p>

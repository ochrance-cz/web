---
title: "Jedenáctý díl Ochránce"
vystupy:
  - tv
oldUrl: "/dalsi-aktivity/tv-serial/ochrance-iii-2013/jedenacty-dil-ochrance/"
date: 2013-11-15
perex: "<p>V neděli 17. listopadu můžete na ČT2 už v 10:40 h sledovat jedenáctý díl pořadu Ochránce. První příběh se dá nazvat šikanování nezaměstnaných systémem DONEZ, ve druhém se seniorka stala obětí zmateného vymáhání penále za již promlčené dluhy. Poslední případ je rovněž o dluzích, v nichž se ocitla mladá žena, za kterou rodiče několikrát nezaplatili poplatek za komunální odpad, a exekutoři po ní chtěli přes sto tisíc. Repríza je na programu ve středu 20. 11. ve 13:00 h, další opakování pak v neděli a úterý po půlnoci.</p>"
---

<!-- imported from the old website -->

<p>Tři města, tři sídliště a tři případy, ve kterých si k nepřízni osudu přisadili ještě úředníci a státní instituce. Na straně neprávem postižených zůstala jen Kancelář veřejného ochránce práv.</p><p>Ačkoli už dnes systém kontroly nezaměstnaných na poštách nefunguje, stojí za to si ho připomenout. Boj ombudsmana za jeho zrušení byl dlouhý a tisíce nezaměstnaných tak bylo podrobováno nedůstojnému hlášení se na poštách, kde jim žádné zprostředkování zaměstnání poskytováno nebylo. Pan Kovařík byl jako nezaměstnaný zařazen do systému DONEZ a musel se několikrát týdně dostavovat na poštu, aby tak dokazoval, že nikde nepracuje načerno. Tuto povinnost plnil, a když se přiblížil termín plánované a zařízené rodinné dovolené, předem to úřadu práce ohlásil a požádal o zrušení termínů na poště po tuto dobu. Úřad práce omluvu neakceptoval a vyřadil pana Kovaříka z evidence nezaměstnaných pro neplnění povinností. Pan Kovařík tak přišel o podporu i pojištění.</p><p>Paní Žáčková vyměřila VZP dlužné pojistné a penále a začala částky exekučně vymáhat, včetně nákladů exekuce. Dělo se tak srážkami z invalidního důchodu. Paní Žáčková však byla přesvědčena, že Česká správa sociálního zabezpečení srážky z důchodu provádí nějak divně a že už by částka dávno mohla být splacená. Obrátila se na ombudsmana a ten zjistil, že srážky z důchodu jsou prováděny poněkud zmateně. Někdy byl důchod paní Žáčkové příliš nízký, takže nebylo možné srážky provádět, ale ČSSZ to stejně dělala. Když to zjistila, přestala. Pak se důchod zvýšil, že by bylo možné z něj srážet, ale ČSSZ to zase neprováděla a naopak paní Žáčkové vracela peníze, které jí srazili neoprávněně z nízkého důchodu. Aby toho ale nebylo málo, ombudsman zjistil, že dluh, který VZP vymáhala, byl promlčený. VZP tak musela už zaplacenou částku paní Žáčkové vrátit.</p><p>Také při vzniku poslední kauzy sehráli svou roli exekutoři. Před několika lety vznikl slečně Kachlíkové dluh na místních poplatcích za komunální odpad, které za ní rodiče neplatili. Celkem šlo o částku asi 2000 Kč, ale pod rukama právníků a soudního exekutora se z ní stalo více než 100 tisíc. Jak ochránce zjistil, v tomto případě chyboval snad úplně každý, kdo měl s touto exekucí co do činění. Obec místo toho, aby dluh vymáhala sama, vzala si na to advokáta. Ačkoli šlo o 7 nedoplatků ve stejné věci, každý byl vymáhán samostatně, místo toho, aby byly sloučeny do jednoho dluhu. Ke každému nedoplatku se tak připočítávaly náklady exekuce. Slečna Kachlíková si ve své bezvýchodné situaci sice vzala na pomoc advokáta, ale ničeho tím nedosáhla. Až poté, co to ombudsman zaurgoval, podal advokát návrh na spojení exekucí do jedné, aby se alespoň trochu náklady snížily.</p><p>Tento díl najdete po odvysílání v archivu ČT na <a title="Otevření do nového okna" href="http://www.ceskatelevize.cz/porady/10363268581-ochrance/313281381960003/" class="-" target="_blank">http://www.ceskatelevize.cz/porady/10363268581-ochrance/313281381960003/</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /> </p>

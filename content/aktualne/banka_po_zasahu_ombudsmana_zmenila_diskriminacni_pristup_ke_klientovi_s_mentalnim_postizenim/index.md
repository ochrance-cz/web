---
title: Banka po zásahu ombudsmana změnila diskriminační přístup ke klientovi s
  mentálním postižením
date: 2024-03-12T12:56:22.242Z
vystupy:
  - tz
perex: >
  <p>Veřejný ochránce práv pomohl muži s&nbsp;lehkým mentálním postižením, který
  se kvůli obezřetnému jednání banky nemohl dostat ke svým penězům. Banka podle
  posouzení ombudsmana nevhodně reagovala na skutečnost, že má muž opatrovnici
  pro nakládání s&nbsp;majetkem v hodnotě nad dvacet tisíc korun. Zásadní ovšem
  je, že zároveň soud dotyčného nijak neomezil ve svéprávnosti. Ombudsman bance
  vysvětlil, že v&nbsp;takovém případě je opatrovník nápomocí, kterou člověk
  může, ale nemusí využít. Banka pak umožnila klientovi s&nbsp;účty samostatně
  nakládat.</p>
attachments:
  - title: "Posouzení ochránce: sp. zn. 1970/2023/VOP"
    file: https://eso.ochrance.cz/Nalezene/Edit/12338
  - title: Tisková zpráva k tématu podpory v právním jednání z 21. června 2023
    file: https://www.ochrance.cz/aktualne/tisice_lidi_se_zdravotnim_postizenim_jsou_v_cesku_omezeni_ve_svepravnosti_pritom_by_mnohym_stacila_jen_podpora_shoduji_se_clenove_poradniho_organu_ombudsmana/
  - title: "Výzkum 2020: Křižovatky autonomie. Praxe soudů při rozhodování o
      podpůrných opatřeních"
    file: https://www.ochrance.cz/uploads-import/ESO/Krizovatky_autonomie.pdf
---
<p>S&nbsp;problémy při zacházení s vlastními uloženými penězi se muž žijící ve středních Čechách potýkal hned dvakrát: poprvé, když si chtěl zrušit stavební spoření a založit nové. Protože naspořil víc než dvacet tisíc korun, banka požadovala, aby za něj spoření obstarala opatrovnice. Podruhé se ocitl na čas bez prostředků, než se dostal k nové platební kartě, kterou banka poslala opatrovnici žijící v&nbsp;jiném městě. Muž přitom nutně potřeboval peníze na běžné výdaje, proto chtěl vybrat pět tisíc korun z&nbsp;vkladní knížky. Ve stížnosti ombudsmanovi popsal, že ani to mu s&nbsp;odkazem na opatrovnici na pobočce neumožnili. Také na vkladní knížce měl víc než dvacet tisíc.</p>

<p>První případ týkající se stavebního spoření vyhodnotil ombudsman jako diskriminaci na základě zdravotního postižení stěžovatele. V&nbsp;případě výběru z&nbsp;vkladní knížky nemohl diskriminaci s&nbsp;jistotou prokázat. Banka totiž neměla záznamy o dění na přepážce a ombudsman tak mohl vycházet jen z tvrzení stěžovatele. Pokud by se ale vše odehrálo tak, jak muž popsal, mohlo podle ombudsmana jít o diskriminaci i v&nbsp;tomto případě.</p>

<p>Přístup banky ke klientovi s&nbsp;mentálním postižením byl podle ombudsmana příliš ostražitý: <em>&bdquo;Pokud banka skutečně chtěla chránit zájmy stěžovatele, měla především komunikovat s ním samotným nebo vyvolat jednání za společné účasti stěžovatele a jeho opatrovnice,&ldquo;</em> uvedl ombudsman Stanislav Křeček ve svém posouzení.</p>

<p><em>&bdquo;Jelikož je stěžovatel plně svéprávný, je nutné (&hellip;) vycházet z toho, že je oprávněn jednat samostatně ve všech oblastech právního jednání. Jeho možnost samostatného právního jednání neomezuje ani to, že soud ustanovil opatrovnici. Její a stěžovatelovo postavení lze totiž považovat za totožné, přičemž na opatrovnici lze nahlížet obdobně jako na zmocněnce na základě plné moci, byť jmenovaného soudem,&ldquo; </em>upozornil ombudsman vedení banky s tím, že stěžovatel může sám a bez opatrovnice nakládat jak s majetkem v hodnotě do dvaceti tisíc korun, tak nad tuto částku. Banka po zhodnocení ombudsmana nakonec muži umožnila nakládat se všemi jeho účty. Pozvala ho také na osobní schůzku, kde si s bankéři mohl společně projít nastavení služeb.</p>

<p>V letech 2014 až 2022 vydaly soudy přes 113 tisíc rozhodnutí o podpoře v&nbsp;právním jednání. Mezi nimi jednoznačně převažuje omezení svéprávnosti, ke kterému soudy přistoupily v 89 tisících případech (78 %). Jako nečastější alternativu pak v 18 tisících případech (16 %) zvolily právě opatrovnictví bez omezení svéprávnosti. Uvedené počty rozhodnutí zahrnují i pravidelné přezkumy, není tedy možné jednoduše odvodit, kolika lidí se rozhodnutí týkala.</p>

<p>Přestože svéprávných lidí s&nbsp;určeným opatrovníkem u nás pomalu přibývá, veřejnost a často ani úředníci tento typ podpory v&nbsp;právním jednání stále neznají. Proto se někteří lidé setkávají při vyřizování záležitostí s&nbsp;nepochopením své situace. To může vést, také k&nbsp;tomu, že je jim zamezeno v&nbsp;přístupu k&nbsp;jejich majetku či výkonu dalších práv, podobně jako u stěžovatele. Veřejný ochránce práv se proto věnuje také zvyšování povědomí o nových možnostech podpory v&nbsp;právním jednání napříč sektory veřejné správy, u odborníků i široké veřejnosti.</p>

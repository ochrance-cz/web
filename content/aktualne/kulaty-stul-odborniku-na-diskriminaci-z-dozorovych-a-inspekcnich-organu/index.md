---
title: "Kulatý stůl odborníků na diskriminaci z dozorových a inspekčních orgánů"
vystupy:
  - tz
oldUrl: "/aktualne/tiskove-zpravy-2013/kulaty-stul-odborniku-na-diskriminaci-z-dozorovych-a-inspekcnich-organu"
date: 2013-02-18
perex: "<p>Kulatý stůl \"Společně proti diskriminaci: kooperační a koordinační schůzka veřejného ochránce práv a vybraných ústředních, inspekčních a dozorových orgánů\" zahajuje tradici diskusních a bilančních setkání odborníků působících v oblasti rovného zacházení.</p>"
---

<!-- imported from the old website -->

<p>V úterý 19. února, den před velkou mezinárodní konferencí o rovném zacházení, pořádá veřejný ochránce práv kulatý stůl „Společně proti diskriminaci: kooperační a koordinační schůzka veřejného ochránce práv a vybraných ústředních, inspekčních a dozorových orgánů“. Na tomto pracovním jednání se sejdou zástupci inspekčních a dozorových orgánů, do jejichž působnosti patří mezi jiným i prosazování rovného zacházení a ochrana před diskriminací v určitých životních situacích. Mezi účastníky kulatého stolu tedy budou zástupci České školní inspekce, Státního úřadu inspekce práce, České obchodní inspekce a České národní banky, dále Českého statistického úřadu, MPSV a Úřadu vlády.</p><p><em>„Jestliže chceme účinně bojovat proti diskriminaci, pozitivně ovlivňovat myšlení lidí i přístup společnosti k otázkám rovného zacházení, musíme spolupracovat, sdílet informace a zkušenosti, diskutovat o aplikaci nebo úskalích právních předpisů vztahujících se k diskriminačnímu jednání,“</em> vysvětluje cíle kulatého stolu veřejný ochránce práv Pavel Varvařovský s tím, že tato akce by měla založit tradici pravidelných diskusních a bilančních setkání. </p><p>První z plánované řady, kulatý stůl „Společně proti diskriminaci: kooperační a koordinační schůzka veřejného ochránce práv a vybraných ústředních, inspekčních a dozorových orgánů“, se zaměří především na diskuzi nad sběrem dat o diskriminaci, statistickými údaji u jednotlivých inspekčních orgánů a ombudsmana za léta 2011–2012, nad možnostmi vytvoření barometru diskriminace pro Českou republiku od roku 2014 a teoretickými i praktickými problémy při prokazování diskriminačního jednání ve státní kontrole a správním řízení (situační testování, přípustnost nahrávky jako důkazu). </p>Diskuze v tomto úzkém kruhu odborníků se dotkne i úvah o případné novelizaci antidiskriminačního zákona a resortních hmotněprávních předpisů týkajících se rovného zacházení. Pracovní charakter jednání podtrhne i debata o některých konkrétních případech z oblasti zaměstnanosti, školství a služeb.

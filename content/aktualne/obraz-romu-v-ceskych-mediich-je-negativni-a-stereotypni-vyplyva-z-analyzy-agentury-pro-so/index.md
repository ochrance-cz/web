---
title: "Obraz Romů v českých médiích je negativní a stereotypní, vyplývá z analýzy Agentury pro sociální začleňování"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/obraz-romu-v-ceskych-mediich-je-negativni-a-stereotypni-vyplyva-z-analyzy-agentury-pro-so/"
date: 2013-04-18
perex: "<p>Na základě událostí z druhé poloviny roku 2011 zpracovala Agentura pro sociální začleňování rozsáhlou obsahovou analýzu článků a reportáží týkajících se Romů. Výzkum dospěl k závěru, že česká média podporují negativní stereotypy o Romech ve společnosti. </p>"
---

<!-- imported from the old website -->

<p class="align-blok">Výsledky výzkumu zveřejnila Agentura pro sociální začleňování při příležitosti Mezinárodního dne Romů (8. dubna). Analýza se zaměřila na mediální výstupy největších českých deníků, zpravodajských internetových portálů, televizních a rozhlasových stanic, které byly publikovány v období od začátku července 2011 do konce května 2012. Celkem bylo vybráno a analyzováno 6 252 příspěvků obsahujících klíčové slovo „Rom“ nebo „romský“. </p><p class="align-blok">Mediální obraz Romů ovlivňovaly ve sledovaném období 3 velké kauzy (kauza Šluknovsko, mladík z Břeclavi a kauza Tanvald). Agentura na základě analýzy kombinující kvantitativní i kvalitativní metody dospěla k závěru, že média o Romech informují zejména ve spojitosti s kriminalitou, extremismem, policií (zajištění bezpečí) a bydlením (soužitím) – těchto témat se týkaly téměř dvě třetiny příspěvků. </p><p class="align-blok">Jako zcela zásadní se jeví zejména první uvedený kontext, kriminalita, který byl přítomen ve více než polovině příspěvků. Největší prostor jí věnoval deník Blesk (kriminality se týkalo téměř 90 procent ze všech článků o Romech, které tento deník publikoval), portál blesk.cz (83 procent), TV Prima (82 procent) a TV Nova (81 procent). Ve velké většině případů (80 procent) jsou Romové zobrazování jako pachatelé, ne jako oběti kriminality. Příspěvky o drobné romské kriminalitě přináší zejména Deníky Bohemia a Moravia, MF Dnes, idnes.cz, novinky.cz a Právo, pro něž je typický větší objem zpravodajství a zveřejňování vlastních zpráv z regionů. Naopak, články, ve kterých jsou Romové zobrazeni jako oběti, lehce dominují v Hospodářských novinách a Lidových novinách. Jak se ale uvádí v analýze, novináři v těchto případech cítí nutnost zdůrazňovat „slušnost“ (bezproblémovost) konkrétních obětí násilných ataků, a tím druhotně posilují negativní stereotypizaci Romů.</p><p class="align-blok">Velkým problémem je zejména prvoplánové zveřejňování (romské) etnicity pachatele v případech, kdy to není opodstatněné a kdy podobný údaj neplní informační funkci. Jak uvádí analýza, zveřejňování etnicity ve spojení s kriminalitou plní ve zpravodajství svébytnou úlohu, díky niž se atraktivita události pro novináře zvyšuje. <em>„Část příspěvků obsažených v této analýze by bez jejího zveřejňování […] pravděpodobně nikdy nevznikla nebo by byla konstruována odlišně,“</em> uvádí se v analýze (str. 140). Jediná výjimka, kdy etnicita ztrácela negativní konotaci, se týkala příspěvků o kulturních, sportovních či osvětových akcí, při kterých etnicita měla jen funkční význam. </p><p class="align-blok">Dalším problémem, kterým se analýza zabývala, byla interpretace pojmu rasismus, který se vykládá pouze ve spojitosti s pravicovými radikály. Novináři nadto často nechávají xenofobní tvrzení různých mluvčích nekomentované a nerozporované. <em>„Tato tolerance jde ve zpravodajství tak daleko, že se dá hovořit o akceptaci xenofobie napříč českými médii,“</em> konstatuje analýza (str. 141).</p><p class="align-blok">Z analýzy také vyplynulo, že obsah příspěvků je více orientován na posilování obav občanů (resp. majority) před Romy, čímž vzniká nevyváženost poskytovaných informací. </p><p class="align-blok"><em>„Dominantní obraz romské menšiny se ve zpravodajství opírá především o mediální konstrukci „romské“ kriminality a tematizování obav majority z Romů […] Jedním z citelných následků jsou nárokované (a v příspěvcích zobrazované) požadavky na zajištění bezpečí, důraz na represi, konstruování obrazu problematického soužití a možná relativizace společenské nebezpečnosti neonacistů.“</em> (citováno z Analýzy, str. 140)</p><p class="align-blok">Ve sledovaném období je možné vystopovat dvě protichůdné tendence: negativní stereotyp obrazu romské komunity, který je dominantní, a alternativu ke stereotypu, která je podstatně slabší. Romská menšina je zobrazována většinou ve spojitosti s romskou kriminalitou. Pojem etnicita má sice stále negativní konotaci bez opodstatnění, ale čím dál častěji se vlivem alternativní tendence objevují neutrální nebo pozitivní příspěvky o romské komunitě. Rozšiřuje se tak kontext zveřejňovaných příspěvků umožňující kritický odstup od tématu romské kriminality.</p><p class="align-blok">Součástí analýzy je deset doporučení, která přispějí k objektivnějšímu informování o Romech a dalších menšinách ve společnosti.</p><p>Celá analýza je dostupná <a title="Otevření do nového okna" href="https://www.ochrance.cz/fileadmin/user_upload/DISKRIMINACE/aktuality/med_an_FINAL.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> zde</a> (932.5 kB, Adobe Acrobat dokument).</p>

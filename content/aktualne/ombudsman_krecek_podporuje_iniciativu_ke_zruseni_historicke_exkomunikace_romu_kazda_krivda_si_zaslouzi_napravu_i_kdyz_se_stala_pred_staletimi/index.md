---
title: "Ombudsman Křeček podporuje iniciativu ke zrušení historické exkomunikace
  Romů: Každá křivda si zaslouží nápravu, i když se stala před staletími"
date: 2025-09-26T12:49:00
vystupy:
  - tz
perex: <p>Veřejný ochránce práv Stanislav Křeček vyjadřuje podporu aktivitě
  vládní zmocněnkyně pro záležitosti romské menšiny Lucie Fukové, která při
  středeční generální audienci u papeže Lva XIV. požádala o zrušení exkomunikace
  Romů z 15. století. Ombudsman zdůrazňuje, že i historické křivdy si zaslouží
  pozornost a pokud možno nápravu. Vnímá to jako důležitý krok k uznání lidské
  důstojnosti a odstranění předsudků, kterým Romové čelí dodnes.</p>
attachments:
  - file: https://romea.cz/cz/domaci/video-papez-prijal-romskou-delegaci-z-ceska-zadali-o-zruseni-exkomunikace-romu-z-cirkve-ktera-trva-od-15-stoleti
    title: Článek na Romea.cz
  - title: Článek v iDNES.cz
    file: https://www.idnes.cz/zpravy/domaci/cesti-romove-audience-papez-exkomunikace-lev-xiv.A250924_173858_domaci_lysa
---
<p>Podle ombudsmana má návrh, který se vztahuje k historické nespravedlnosti, stále silný morální a lidskoprávní rozměr i pro dnešní společnost. „
<i>Nezáleží na tom, že jde o historickou událost starou několik staletí. Každá nespravedlnost – pokud ji jako společnost dokážeme pojmenovat – si zaslouží naši pozornost a pokud možno i nápravu. Jde o princip uznání lidské důstojnosti, která nemá být zatížena vinou předků nebo předsudky minulých generací</i>,“ uvedl ombudsman Stanislav Křeček.</p>
<p>Ombudsman připomíná, že Romové jsou po staletí součástí evropské civilizace a stále čelí historickému nepochopení. Tento krok může přinést větší pochopení společnosti k&nbsp;Romům, avšak i oni sami musí k&nbsp;odstranění nepochopení přispět svou další činností. Je důležité, aby státní instituce i společnost vysílaly jasné signály, že ani historická nespravedlnost nezůstane bez povšimnutí. Příkladem z&nbsp;českého prostředí je odškodňování nuceně sterilizovaných žen a to, že tuto křivdu postupně napravujeme.&nbsp;</p>
<p>&nbsp;„
<i>Všichni jsme především lidé. Minulost nás může poučit, ale nesmí být zdrojem stigmatizace současných generací. Oceňuji, že paní zmocněnkyně Fuková přistoupila k této záležitosti s respektem, odvahou a důrazem na smíření</i>,“ dodal ombudsman.</p>

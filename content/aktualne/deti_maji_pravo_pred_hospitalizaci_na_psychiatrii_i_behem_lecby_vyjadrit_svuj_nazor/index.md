---
title: Děti mají právo před hospitalizací na psychiatrii i během léčby vyjádřit
  svůj názor
date: 2021-08-12T11:00:07.804Z
vystupy:
  - tz
perex: "Návštěvy týmu kanceláře ombudsmana v zařízeních poskytujících péči v
  oblasti dětské a dorostové psychiatrie ukázaly, že k účasti nezletilých
  pacientů na rozhodování o léčbě přistupují nemocnice nesourodě a někdy účast
  dítěte zanedbávají. Zástupkyně ombudsmana proto vydala Doporučení, které by
  mělo pomoci praxi sjednotit a posílit práva dítěte. Doporučení vzniklo ve
  spolupráci s odborníky z oboru, představiteli nemocnic a ve shodě s
  Ministerstvem zdravotnictví. "
---
<p>Za zásadní považuje zástupkyně ombudsmana informování dětských pacientů, a to přiměřeně věku. To se týká téměř každého dětského pacienta. Od vyspělosti dítěte se pak odvíjí další postup při jeho zapojování do rozhodování o záležitostech spojených s hospitalizací na psychiatrii.</p>

<p>U každého dítěte by měl lékař nemocnice individuálně posoudit, zda je způsobilé poskytnout (ne)souhlas s hospitalizací nebo navrhovanou léčbou. Musí zhodnotit, jestli jde o situaci, která je přiměřená rozumové a volní vyspělosti dítěte, tedy zda dítě dokáže vyjádřit volbu, rozvažovat a zhodnotit důsledky svých rozhodnutí.</p>

<p>Pokud dítě k rozhodnutí způsobilé je, měl by se podle <a href="https://eso.ochrance.cz/Nalezene/Edit/9522">Doporučení</a> poskytovatel zdravotní péče vůlí dítěte řídit. Nemůže tedy upřednostnit například rozhodnutí rodiče. Za podmínek stanovených zákonem je ale možná hospitalizace nebo léčba i bez souhlasu. &nbsp;</p>

<p>Lékaři by měli věnovat patřičnou pozornost i názorům dítěte, které není schopné situaci plně posoudit a dát souhlas či nesouhlas. Měli by také dítě informovat o jeho právech včetně možnosti, že se samo může obrátit na soud, pokud by chtělo zvrátit rozhodnutí rodičů. Děti mají také právo podat stížnost podle zákona o zdravotních službách.</p>

<p><em>&bdquo;Na otázky spojené s&nbsp;právem dětí rozhodovat samy za sebe není jednotná odpověď. Skupina &bdquo;děti&ldquo; je tak různorodá &ndash; rozdíl mezi 8 a 17letým pacientem je veliký. Za klíčové považuji, že právo být slyšeno má každé dítě schopné formulovat vlastní názor,&ldquo;</em> upozorňuje zástupkyně ombudsmana Monika Šimůnková.&nbsp;</p>

<p>Doporučení vychází z českých zákonů, Listiny základních práv a svobod a mezinárodních dokumentů jako je Úmluva o právech dítěte a Úmluva o právech osob se zdravotním postižením.</p>

<p>V rámci prevence špatného zacházení navštěvuje zástupkyně ombudsmana a tým Kanceláře veřejného ochránce práv systematicky místa, kde se nacházejí nebo mohou nacházet osoby omezené na svobodě, a to jak z moci úřední, tak v důsledku závislosti na poskytované péči. V letech 2018&ndash;2019 navštívili pět zařízení z oblasti dětské psychiatrie s celkovou kapacitou 239 míst. V současnosti připravujeme souhrnnou zprávu z těchto návštěv.</p>

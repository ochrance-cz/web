---
title: Průtahům v řízeních by měly soudy věnovat zvýšenou pozornost, připomněl
  ombudsman na sněmu Soudcovské unie
date: 2023-10-13T10:41:34.407Z
vystupy:
  - tz
perex: >
  <p>Ročně dostane veřejný ochránce práv na šest desítek stížností kvůli
  neúměrné délce soudních řízení. Týkají se nejen extrémně složitých případů,
  jako bylo železniční neštěstí ve Studénce, ale i běžných řízení s&nbsp;menším
  počtem účastníků. Jako zvlášť citlivé vnímá ombudsman průtahy
  v&nbsp;opatrovnických sporech, kdy dlouhé řízení poznamenává děti i jejich
  rodiny. Právě v&nbsp;této oblasti, a především u&nbsp;řízení o návrzích na
  výkon rozhodnutí, se na veřejného ochránce práv obracejí lidé kvůli průtahům
  stále častěji. Na sněmu Soudcovské unie popsal ombudsman Stanislav Křeček
  soudcům svá zjištění i konkrétní případy.</p>
---
<p>Na ombudsmana se obrátil například otec, který měl být podle rozsudku se svými dětmi každý druhý víkend. Protože tomu jejich matka bránila, podal otec k&nbsp;soudu během dvou let celkem třináct návrhů na&nbsp;výkon rozhodnutí. Soudkyně o&nbsp;žádném z&nbsp;nich nerozhodla, a proto si otec stěžoval na&nbsp;průtahy v&nbsp;řízení. Místopředseda soudu stížnost uznal částečně důvodnou, ale nebylo jasné, v&nbsp;čem dává otci zapravdu a v&nbsp;čem ne.</p>

<p>Podle ombudsmana místopředseda soudu chyboval, když postup soudkyně řádně neprověřil. Vycházel totiž při kontrole pouze z&nbsp;informačního systému soudu. V&nbsp;něm ale soud návrhy na výkon rozhodnutí ve věcech péče o děti samostatně neevidoval, protože se k&nbsp;nim ani nezakládal nový spis.&nbsp;Předsedkyně soudu souhlasila se závěry ombudsmana. Při následné prověrce zjistila, že soudkyně potřebuje pomoc s&nbsp;organizací práce a administrativou. &nbsp;Přidělila jí asistentku a soudní oddělení posílila o další vyšší soudní úřednici. Úkony soudkyně nyní předsedkyně prověřuje každé dva týdny.</p>

<p><em>&bdquo;Z&nbsp;šetření individuálních podnětů jsem zjistil, že výkon dohledu nad průtahy v&nbsp;této specifické oblasti se různí soud od soudu. Problém je i v&nbsp;tom, jak soudy tyto návrhy evidují,&ldquo;</em> shrnul své poznatky ombudsman Stanislav Křeček. Setkal se i s případy, kdy soud nerozhodoval o podaných návrzích průběžně, ale rozhodl třeba i o deseti návrzích najednou, i když od podání prvního uplynul více než rok. Ombudsman také připomněl, že soudy by i při rozhodování o výkonu rozhodnutí ve věcech péče o nezletilé měly postupovat s&nbsp;co největším urychlením, jak jim to ukládá <a href="https://www.zakonyprolidi.cz/cs/2013-292#p471">zákon o zvláštních řízeních soudních</a>.</p>

<p>Stejně tak musí podle ombudsmana vedení soudu přijmout účinná dohledová opatření i pro návrhy, ke kterým se nezakládá nový spis, a proto nemusí být samostatně evidovány v informačním systému. Ve věcech péče soudu o nezletilé jde typicky právě o návrhy na výkon rozhodnutí.</p>

<p>Ombudsman na sněmu Soudcovské unie přednesl i závěry šetření v&nbsp;případě železničního neštěstí ve Studénce. Ve dvanáct let trvajícím soudním řízení docházelo k vícenásobným dílčím průtahům. Nesoustředěný postup ovšem není možné přičítat pouze rozhodujícímu soudci. Zásadní vliv na délku a plynulost řízení měl nepružný soudní systém.</p>

<p>Podobně rozsáhlé případy v mnoha ohledech přesahují organizační možnosti okresních soudů. Také vedení okresního soudu i předseda krajského soudu v souvislosti s řízením v kauze Studénka ve svých vyjádřeních upozornili, že takto složité řízení by v prvním stupni vůbec neměl řešit okresní soud. Přenesení případu na soud vyššího stupně nicméně trestní řád neumožňuje.</p>

<p>Vedení okresních soudů má navíc jen omezené možnosti, jak soudci zabývajícímu se podobně složitým a rozsáhlým případem pomoci. Kvůli nepružné personální politice nemůže většinou soudci ani operativně zajistit potřebné spolupracovníky jako asistenta, justičního čekatele nebo vyššího soudního úředníka, kteří by mu pomohli s&nbsp;přípravou podkladů či běžnou administrativou. Veřejný ochránce práv proto chce s Ministerstvem spravedlnosti jednat i o tom, jak důležitá je personální podpora soudců a dostatečné ohodnocení odborných i administrativních pracovníků.</p>

---
title: Ombudsman vydal první z řady monitorovacích zpráv o rovném zacházení –
  čtyřletý projekt sleduje vzdělávání Romů, rovné odměňování žen a mužů a
  procesní otázky
date: 2021-06-30T05:33:10.118Z
vystupy:
  - tz
perex: V úvodní monitorovací zprávě o rovném zacházení představujeme tři
  oblasti, které bude veřejný ochránce práv do roku 2023 systematicky sledovat.
  Při jejich výběru jsme vycházeli především z monitorovací a rozhodovací
  činnosti orgánů mezinárodních lidskoprávních úmluv jako je Výbor pro lidská
  práva, Výbor pro odstranění rasové diskriminace nebo Evropský výbor pro
  sociální práva. První monitorovací zpráva popisuje indikátory, které budeme v
  jednotlivých oblastech následující tři roky vyhodnocovat.
attachments:
  - title: Monitorovací zpráva o rovném zacházení
    link: https://eso.ochrance.cz/Nalezene/Edit/9218
---
<p>Pro oblast vzdělávání Romů budou důležité mimo jiné kvalifikované odhady podílu romských dětí ve školách a těch vzdělávaných podle upravených výstupů rámcového vzdělávacího programu pro základní vzdělávání. Bude nás zajímat také počet škol s vyšším podílem romských žáků nebo podíl romských žáků v povinném posledním ročníku mateřských škol.</p>
<p>Sledovat budeme i případné změny ve vzdělávání budoucích i současných pedagogů: zda se učí také o vzdělávání žáků s odlišnými kulturními a životními podmínkami nebo jestli systém dalšího vzdělávání zahrne také modul metodické podpory ve vztahu k romským žákům.</p>
<p>V oblasti rovného odměňování žen a mužů budeme sledovat například takzvaný „gender pay gap“, tedy rozdíl mezi platy mužů a žen. Budeme také zaznamenávat případné změny v legislativě jako je například zavedení povinnosti zveřejňovat v inzerátech informaci o nabízené mzdě či platu nebo zavedení daňového zvýhodnění pro zaměstnavatele poskytující zkrácené úvazky rodičům s malými dětmi.</p>
<p>Monitorovací zpráva vznikla díky projektu Norských fondů <a href="https://www.ochrance.cz/projekty/posileni-aktivit/">„Posílení aktivit veřejného ochránce práv v ochraně lidských práv“</a>. Připravujeme také tematické výzkumy, doporučení nebo e-learningový kurz o antidiskriminačním právu pro zaměstnance veřejné správy.</p>

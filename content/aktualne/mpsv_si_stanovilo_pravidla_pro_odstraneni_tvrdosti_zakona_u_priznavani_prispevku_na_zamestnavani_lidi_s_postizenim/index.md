---
title: MPSV si stanovilo pravidla pro odstranění tvrdosti zákona u přiznávání
  příspěvků na zaměstnávání lidí s postižením
date: 2022-08-30T07:39:23.356Z
vystupy:
  - tz
perex: >
  <p>Situace, kvůli které se jihomoravská společnost obrátila na veřejného
  ochránce práv, přiměla Ministerstvo práce a sociálních věcí k&nbsp;formulaci
  pravidel pro výjimečné případy hodné zvláštního zřetele, u kterých může MPSV
  zaměstnavatelům prominout splnění podmínky bezdlužnosti pro přiznání příspěvků
  na zaměstnání lidí s&nbsp;postižením. V&nbsp;průběhu šetření se totiž ukázalo,
  že ministerstvo v&nbsp;minulosti postupovalo v&nbsp;obdobných případech různě
  a nedrželo se zásady legitimního očekávání a principu předvídatelnosti.</p>
attachments:
  - title: Zpráva o šetření a závěrečné stanovisko
    file: https://eso.ochrance.cz/Nalezene/Edit/10216
---
<p>Brněnská obecně prospěšná společnost zaměstnávala na šedesát lidí se zdravotním&nbsp;postižením (OZP), kteří by na otevřeném trhu práce těžko našli uplatnění. Na podporu jejich zaměstnání pravidelně získávala od státu <a href="https://www.mpsv.cz/-/prispevky-na-podporu-zamestnavani-ozp">příspěvek</a>. Aby mohl zaměstnavatel příspěvek čerpat, nesmí mít dluhy vůči státu nebo například zdravotním pojišťovnám.</p>

<p>Společnost požádala o pomoc veřejného ochránce práv, když se na podzim 2019 ukázalo, že od ní kvůli shodě více nepředvídatelných okolností neodešly některé povinné platby a vznikl jí dluh na pravidelných odvodech u správy sociálního zabezpečení a zdravotních pojišťoven. Přestože všechny povinné platby vzápětí uhradila, úřad práce společnosti příspěvek na zaměstnávání OZP nepřiznal. Společnost totiž neuspěla u Ministerstva práce a sociálních věcí s&nbsp;žádostí o prominutí podmínky bezdlužnosti pro poskytnutí příspěvku na podporu zaměstnávání osob se zdravotním postižením na chráněném trhu práce. O čtvrtletní příspěvek v&nbsp;hodnotě 2,1 milionu přišla.</p>

<p>Zákon přitom počítá s&nbsp;tím, že ve výjimečných případech hodných zvláštního zřetele je možné podmínku bezdlužnosti prominout, takzvaně odstranit tvrdost zákona<em>. &bdquo;Při šetření jsme měli možnost nahlédnout do více rozhodnutí, kterými ministerstvo žádostem o odstranění tvrdosti zákona vyhovělo. Ukázalo se, že v některých případech ministerstvo při posuzování žádostí zaměstnavatelů přihlédlo ke skutečnostem, které ale v případě této společnosti nevzalo v potaz. Šlo například o to, že k nesplnění podmínky bezdlužnosti nedošlo úmyslným porušením ze strany zaměstnavatele. V&nbsp;některých případech zase ministerstvo přihlédlo i ke společenskému zájmu na zachování pracovních míst umožňujících uplatnění lidí se zdravotním postižením,&ldquo; </em>uvedla Milena Zmeškalová, která se v&nbsp;Kanceláři veřejného ochránce práv zabývá oblastí zaměstnanosti a práce. Zástupkyně ombudsmana již vloni Ministerstvo práce a sociálních věcí upozornila, že při posuzování důvodů hodných zvláštního zřetele nepostupuje předvídatelně a jednotně.</p>

<p>Ministerstvo následně letos splnilo opatření k&nbsp;nápravě navržené v&nbsp;závěrečném stanovisku a vydalo interní instrukci pro postup v&nbsp;případě odstranění tvrdosti zákona u žádostí o příspěvek na podporu zaměstnávání lidí se zdravotním postižením. Společnost, jejíž případ diskuzi o pravidlech prominutí podmínky bezdlužnosti odstartoval, se po odmítnutí správními úřady obrátila na soud. Krajský soud v&nbsp;Brně dnes rozhodnutí ministerstva o neposkytnutí příspěvku zatím nepravomocně zrušil. MPSV si nechalo lhůtu na rozmyšlenou, zda se s kasační stížností obrátí na Nejvyšší správní soud.</p>

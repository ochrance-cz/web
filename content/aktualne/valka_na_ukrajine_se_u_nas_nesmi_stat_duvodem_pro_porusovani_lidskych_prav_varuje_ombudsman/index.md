---
title: Válka na Ukrajině se u nás nesmí stát důvodem pro porušování lidských
  práv, varuje ombudsman
date: 2022-03-04T10:07:46.871Z
vystupy:
  - tz
perex: >
  <p>Veřejný ochránce práv Stanislav Křeček naléhavě připomíná, že i v&nbsp;době
  nouzového stavu mohou být práva a svobody omezeny jen na nezbytnou míru a po
  nezbytně dlouhou dobu. Upozorňuje, že práva a povinnosti uložené podle
  antidiskriminačního zákona nemohou být ani v&nbsp;domě nouzového stavu
  významněji omezeny, protože ta s&nbsp;důvody vyhlášení nouzového stavu nijak
  nesouvisí.</p>
---
<p>Kromě akutní pomoci lidem prchajícím před válkou na Ukrajině je podle ombudsmana zásadní od začátku předcházet porušování práv všech zasažených konfliktem. Varuje jak před možným vykořisťováním příchozích, tak před &bdquo;samozvanými sankcemi&ldquo; jednotlivců vůči občanům Ruska žijícím u nás, jako může být omezení přístupu ke službám nebo nerovné zacházení v&nbsp;práci.</p>

<p><em>&bdquo;Za poslední týden jsme u nás svědky opravdu nebývalé a obdivuhodné pomoci lidem v&nbsp;nouzi. Ochrana příchozích ale nesmí skončit udělením víza a poskytnutím ubytování. Jak vidíme, přicházejí především ženy a děti, tedy velmi zranitelné skupiny. Často přišli bez prostředků, neumějí jazyk, nemají tu žádné kontakty. To je velmi nebezpečná kombinace &ndash; takoví lidé se snadno mohou stát obětí vykořisťování nebo dokonce obchodu s&nbsp;lidmi,</em>&ldquo; upozorňuje ombudsman. Ukrajinským příchozím chce proto jednoduchou formou předávat informace o zaměstnávání v&nbsp;Česku s&nbsp;upozorněním, že se lidé mohou obracet i na jeho kancelář.</p>

<p>Podle právničky Kanceláře veřejného ochránce práv Lindy Janků poskytuje příchozím základní ochranu už samotná registrace na oficiálních hotspotech v&nbsp;krajských městech. Lidé díky ní budou mít jistotu, že mají správně vyřízenou veškerou administrativu pro další pobyt v Česku. Po získání dlouhodobého víza se mohou obrátit také na Úřad práce a požádat o zprostředkování zaměstnání: <em>&bdquo;Rozhodně bych doporučila, aby práci hledali takto oficiální cestou přes Úřady práce nebo s&nbsp;pomocí zavedených neziskových organizací a vyhnuli se shánění výdělku přes neprověřené agentury nebo dokonce náhodné známé. Pokud už práci najdou vlastními silami, měli by vždy vyžadovat písemnou smlouvu a ověřit si, co přesně podepisují,&ldquo;</em> vysvětluje Janků.</p>

<p>Ombudsman také v souvislosti s&nbsp;růstem cen energií i pohonných hmot zároveň připomíná, že vláda má povinnosti i vůči vlastním občanům, pokud jde o jejich právo na život v&nbsp;důstojných podmínkách</p>

<p>Veřejný ochránce práv už dostal také podnět týkající se možného nerovného zacházení s&nbsp;občany Ruské federace. Podobné rozlišování mezi lidmi na základě jejich národnosti považuje ombudsman za nepřijatelné: <em>&bdquo;Jakkoliv chápu pocity a nálady občanů vyvolané agresivní válkou a utrpením nevinných lidí, snažme se vyvarovat vršení individuálních křivd na těch, kteří nenesou odpovědnost za kroky svého státu. Nikdo nesmí být diskriminován z&nbsp;důvodů své příslušnosti k&nbsp;národu nebo etnické menšině, pro své pohlaví, světový názor nebo náboženské přesvědčení. Takovýmto diskriminačním chováním bychom jen dále přispívali právě k&nbsp;utrpení nevinných lidí, kterému chceme za každou cenu zabránit,&ldquo;</em> varuje Stanislav Křeček.</p>

<p>Český antidiskriminační zákon za diskriminaci označuje rozdílné zacházení s&nbsp;lidmi na základě přesně vyjmenovaných zakázaných důvodů. Mezi ně patří například etnický původ, věk, pohlaví, náboženské vyznání, sexuální orientace či zdravotní postižení - a také národnost. Zákon zároveň definuje oblasti, kde je diskriminace zakázaná, jako je zaměstnávání, zdravotní péče, zboží a služby, bydlení, vzdělávání.</p>

<p>Diskriminaci zapovídají i jiné normy. Podle zákoníku práce je například v&nbsp;zaměstnání zakázaná také diskriminace z&nbsp;důvodu politického smýšlení. Nenávistné projevy (tzv. &bdquo;hate speech&ldquo;) směřované proti příslušníkům národnostních menšin zase mohou být postihované mimo jiného jako přestupek proti občanskému soužití.</p>

<p>Ani svoboda slova tedy neplatí absolutně, ale má své zákonné limity. Omezení nepřijatelných vyjádření ovšem podle ombudsmana nesmí přerůst v cenzuru. <em>&bdquo;Opatření přijímaná z&nbsp;pochopitelných důvodů proti šiřitelům nepravdivých prohlášení a tvrzení, která zatěžují veřejný prostor, se nesmí stát nástrojem pro cenzuru odlišných, byť právě nepopulárních názorů,&ldquo;</em> uzavírá ombudsman.</p>

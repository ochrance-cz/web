---
title: "Většinu doporučení poslanci realizovali, ochránce jim předkládá 7 dalších"
tags:
  - Tisková zpráva
oldUrl: "/aktualne/tiskove-zpravy-2012/vetsinu-doporuceni-poslanci-realizovali-ochrance-jim-predklada-7-dalsich"
date: 2012-04-11
perex: "<p></p>"
---

<!-- imported from the old website -->

<p>Šest z osmi loňských legislativních doporučení ochránce Poslanecké sněmovně bylo realizováno nebo je jejich naplnění připravováno. Potvrzení rčení, že méně je někdy více, vedlo ochránce k tomu, že i tentokrát chce pozornost Poslanecké sněmovny soustředit na 7 zcela zásadních systémových problémů vyžadujících legislativní řešení. Spolu se dvěma dosud nevyslyšenými doporučeními, by se tak Sněmovna měla v letošním roce zabývat devíti zákony, jejichž dopady způsobují podle zjištění ochránce občanům značné, někdy i existenční potíže.</p><p>Největším legislativním úspěchem ochránce v loňském roce je <strong>změna podmínek pro přiznání sirotčího důchodu</strong>. I když se tento problém týká jen relativně malé části dětí a jeho vyřešení nikdy nepředstavovalo výrazné finanční zatížení pro státní rozpočet, trvalo sedm let, než se ochránci podařilo změnu prosadit. Novela zákona o důchodovém pojištění zkrátila na polovinu dobu, po kterou musel zemřelý rodič důchodově pojištěn. Od 1. ledna 2012 tak mají na sirotčí důchod nárok i některé děti, kterým ho původní zákon nepřiznával, a mohou o něj znovu požádat.</p><p>Na základě doporučení ochránce došlo ke změnám právní úpravy i ve věci <strong>vyplácení podpory v nezaměstnanosti</strong> v případech nevyplaceného odstupného a zákonem byla rovněž stanovena pravidla <strong>používání omezovacích prostředků ve zdravotnických zařízeních</strong>. V legislativním procesu jsou i další loňská doporučení týkající se ochrany před nezákonným <strong>certifikátem autorizovaného inspektora</strong> a odškodnění za <strong>majetek zanechaný na Podkarpatské Rusi</strong>. Ministerstvo vnitra také na základě usnesení vlády pracuje na analýze, která by měla být podkladem k odstranění problémů s tzv. <strong>komerčními spisovnami</strong>.</p><p>K žádnému posunu naopak nedošlo ve věci <strong>působnosti silničních správních úřadů</strong> a v oblasti památkové péče. Na potíže malých obcí, které nejsou schopny zvládnout složitou silničně správní agendu, o níž mají rozhodovat, ochránce upozorňuje už do roku 2003. K navrhovanému přesunu rozhodování výhradně na obce s rozšířenou působností vláda konstatovala, že se tato záležitost bude řešit v rámci komplexní reformy veřejné správy, jejíž přijetí je však v nedohlednu. Rovněž s <strong>přípravou nového památkového zákona</strong> se dosud nezačalo, ačkoli už v roce 2007 ochránce upozorňoval na to, že majitelé nemovitostí v památkových zónách a rezervacích jsou omezováni ve svém vlastnickém právu, když musí dodržovat požadavky a podmínky památkové péče, ale na rozdíl od majitelů kulturních památek nemají nárok na příspěvek od státu. Nadále také přetrvává roztříštěnost výkonu památkové péče, kterou by odstranilo sloučení památkových ústavů a památkových úřadů. Obě doporučení proto ochránce předkládá Poslanecké sněmovně znovu.</p><h2>Nová legislativní doporučení </h2><p>Ochránce by uvítal, pokud by se sedmi předloženými zásadními doporučeními Poslanecká sněmovna aktivně zabývala a příslušné změny zákonů se promítly do poslaneckých návrhů. U komplexnějších problémů ochránce věří, že Poslanecká sněmovna požádá vládu, aby se jimi zabývala.</p><ol><li><strong>Zakotvení poučení o právu na správní žalobu do správního řádu</strong>: vzhledem k ústavně garantovanému právu domáhat se soudní ochrany je nezbytné, aby všechna druhoinstanční správní rozhodnutí obsahovala poučení o možnosti podat správní žalobu. Zabrání se tak propadnutí nároku na ochranu před rozhodnutím úřadů pro neznalost práva. Snaha ochránce prosadit poučení nelegislativně nebyla úspěšná, proto považuje legislativní změnu za nezbytnou.</li><li><strong>Systém DONEZ a vyřazování z evidence uchazečů o zaměstnání za nedostavení se na kontaktní místo veřejné správy (DONEZ):</strong> uváděným důvodem zřízení systému DONEZ je prevence nelegálního zaměstnávání, což však není zákonná pravomoc Úřadu práce. Kontrolu nelegálního zaměstnávání vykonávají orgány inspekce práce. Zařazování uchazečů o zaměstnání do systému DONEZ je tak ze strany Úřadu práce překračováním zákonných mezí. Praxe, kdy se vybraní uchazeči musí několikrát týdně hlásit na pobočce České pošty, je v rozporu se zákonem o zaměstnanosti i s Listinou základních práv a svobod. Ochránce proto doporučuje zrušit část ustanovení zákona o zaměstnanosti, podle kterého je možné plnit povinnosti uchazeče o zaměstnání na kontaktních místech, jestliže na nich neprobíhá činnost související se zprostředkováním zaměstnání.</li><li><strong>Vracení DPH osobám se zdravotním postižením:</strong> podle ochránce je nezákonné nepřiznávat nárok na vrácení DPH osobám se zdravotním postižením z důvodu koupě vozidla mimo tuzemsko. Podmínka zakoupení automobilu v tuzemsku je v rozporu s právem EU a ochránce proto doporučuje její vypuštění ze zákona o dani z přidané hodnoty.</li><li><strong>Novela loterijního zákona:</strong> přestože Ústavní soud výslovně potvrdil právo obcí regulovat provozování herních zařízení, novela loterijního zákona se přechodným ustanovením pokouší účinky obecně závazných vyhlášek obcí vyloučit po dobu 3 let od účinnosti novely. Ochránce proto doporučuje zrušit toto ustanovení. Pokud by se k tomu nenašla potřebná většina hlasů, doporučuje, aby se skupina 41 poslanců obrátila na Ústavní soud s návrhem na zrušení daného ustanovení, protože ochránce takové oprávnění nemá.</li><li><strong>Úprava zdravotního pojištění cizinců:</strong> Ochránce dlouhodobě poukazuje na situaci dlouhodobě legálně zde pobývajících rodinných příslušníků zaměstnaných cizinců z třetích zemí. Takoví rodinní příslušníci (typicky manžel, manželka, děti, prarodiče), kteří zde pobývají na základě víza/dlouhodobého pobytu za účelem sloučení rodiny, nemají po dobu pěti let pobytu v ČR přístup k veřejnému zdravotnímu pojištění. Po celou dobu jsou odkázáni pouze na komerční zdravotní pojištění, které nepokrývá celý rozsah zdravotní péče a je smluvní. Problematická je i skutečnost, že cizinec, který je rodinným příslušníkem občana EU, je v České republice v lepším postavení, než cizinec, který je rodinným příslušníkem občana ČR (typicky se jedná o manžele či manželky). Zatímco rodinní příslušníci občana EU mají po celou dobu pobytu v ČR přístup do systému veřejného pojištění, rodinní příslušníci občana ČR jsou opět odkázáni pouze na komerční pojištění.</li><li><strong>Zakotvení územní působnosti soudních exekutorů:</strong> Současná volnost oprávněných při volbě soudního exekutora způsobuje, že například mobiliární exekuci provádí exekutor z druhého konce republiky. Náklady exekuce tak zbytečně narůstají. Ochránce doporučuje zakotvení územní působnosti soudních exekutorů. Zlepšila by se tím i možnost komunikace mezi exekutorem a povinným a současně by předseda příslušného soudu mohl efektivněji vykonávat dohled nad činností exekutora.</li><li><strong>Úprava poměrů zaměstnanců vykonávajících státní správu:</strong> Ústava předpokládá existenci zákona, který by upravoval poměry zaměstnanců vykonávajících ve správních úřadech státní správu (tzv. služební zákon). Zákon sice byl přijat již v roce 2002, ale jeho účinnost je již desátým rokem odkládána. Ochránce proto doporučuje Poslanecké sněmovně, aby požádala vládu o zajištění účinné právní úpravy.</li></ol><h2>Fakta roku 2011</h2><ul><li>Ochránce obdržel 6987 podnětů k šetření, z nichž 62 % bylo v jeho působnosti, a mohl se jimi zabývat.</li><li>1334 přijatých podnětů se týkalo sociálního zabezpečení</li><li>Zahájeno bylo 856 šetření, z toho 49 z vlastní iniciativy. Většinu ostatních podnětů se podařilo vyřídit objasněním věci či právní radou.</li><li>Ukončeno bylo celkem 914 šetření s tím, že v 695 případech ochránce konstatoval pochybení na straně úřadu. Ve většině případů úřady poté samy své chyby napravily.</li><li>V rámci ochrany před diskriminací obdržel 271 podnětů. Diskriminaci zjistil v 70 případech.</li><li>Ve 38 případech ochránce využil možnost připomínkovat návrhy právních předpisů. K nejdůležitějším patřily novela zákona o místních poplatcích, novela občanského soudního řádu, zákon o provozování sázkových her, novela zákona o zaměstnanosti, novela zákona o výkonu ústavní nebo ochranné výchovy aj. Většina připomínek byla akceptována a zohledněna.</li><li>Jako vedlejší účastník v řízení u Ústavního soudu se vyjádřil k 6 návrhům na zrušení podzákonných předpisů. Sám pak podal 1 návrh na zrušení obecně závazné vyhlášky obce (obec Lukovany).</li><li>Od 1. ledna 2011 se působnost ochránce rozšířila o dohled nad vyhošťováním cizinců. V průběhu roku analyzoval 1715 rozhodnutí o správním vyhoštění, sledoval vyhoštění, předání či průvoz 24 osob.</li></ul><p><a title="Otevření do nového okna" href="https://www.ochrance.cz/fileadmin/user_upload/zpravy_pro_poslaneckou_snemovnu/Souhrnna_zprava_VOP_2011.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> Souhrnná zpráva o činnosti veřejného ochránce práv za rok 2011</a> (1.8 MB, Adobe Acrobat dokument)</p>

---
title: "Úmluva o právech dítěte: nejúspěšnější mezinárodní lidskoprávní úmluva"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/umluva-o-pravech-ditete-nejuspesnejsi-mezinarodni-lidskopravni-umluva/"
date: 2014-11-14
perex: "<p></p>"
---

<!-- imported from the old website -->

<p>Prostory Emauzského opatství v Praze hostily 4. listopadu 2014 reprezentativní akci k 25. výročí přijetí Úmluvy OSN o právech dítěte. Mezinárodní konferenci zasvěcenou právům dětí při této příležitosti uspořádalo Ministerstvo práce a sociálních věcí, čímž Česká republika napodobila ostatní signatářské státy, neboť po celém světě se letos toto výročí připomíná a slaví. Veřejná ochránkyně práv Anna Šabatová přednesla úvodní příspěvek.</p><p>Ochránkyně zahájila rozborem tématu dětského ombudsmana v České republice. Dále připomněla zjištění diskriminace romských dětí ve vzdělávání vycházející z výzkumu ochránce z roku 2012. V kontextu pojednání o stále nevyřešené deinstitucionalizaci služeb pro ohrožené děti informovala o výsledcích analýzy důvodů odnímání dětí z rodin (analýza rozhodnutí soudu o dětech, které byly v zařízeních, kde v letech 2010-2012 provedeny systematické návštěvy ochránce; <a href="https://www.ochrance.cz/ochrana-osob-omezenych-na-svobode/zarizeni-pro-deti/vop-a-deti-2011-2013/" target="_blank">více informací je k nalezení zde</a> ). Ochránkyně silně apelovala na posílení služeb prevence, které jediné mohou zastavit pokračující trend odnímání dětí z rodin ze sociálních důvodů (bytová situace, důsledky chudoby). Prezentace ochránkyně obsahující řadu statistických údajů je ke stažení <a title="Otevření do nového okna" href="/uploads-import/ochrana_osob/2014/UPD_a_VOP-final.pptx" target="_blank"> zde</a> (654.3 kB, PPTX).</p><p>Vystoupení Jana Jařaba, regionálního zástupce vysokého komisaře OSN pro lidská práva pro region Evropa, je vždy zvláštní událostí. Když vyzdvihoval důležitost transformace ústavů pro děti, připomněl působení Ad-hoc expertní skupiny o přechodu z institucionální na komunitní péči (působící v období, kdy komisařem pro zaměstnanost, sociální věci a rovné příležitosti Evropské komise byl Vladimír Špidla). Neboť i dětí se týká jedno z „pěti velkých emancipačních vyprávění“, vedle lidí se zdravotním postižením, seniorů, lidí bez domova a lidí s duševním onemocněním. Jařab poskytl zdůvodnění důrazu na deinstitucionalizace služeb pro děti: na rozdíl od jiných chráněných skupin z řad dospělých, zájem dítěte naplňuje jen individuální láskyplný vztah. A dále, článek 20 Úmluvy o právech dítěte od vzniku Úmluvy v 80. letech získává výklad čím dál jasněji obsahující hierarchizaci prostředků pomoci dítěti tak, aby ústavní péče nastupovala, až když není jiného zbytí.</p><p>Mezi vystupujícími byli také zahraniční hosté. Není překvapující, že Geoffrey Shannon, zvláštní zpravodaj pro ochranu práv dětí v Irsku, souhlasil s názory ochránkyně přímo vášnivě (pozn. „passionately“). Členka Výboru OSN pro práva dítěte a prezidentka Eurochild Maria Herczog vykládala čl. 3 Úmluvy, tedy zájem dítěte. Připomněla dosavadní „judikaturu“ Výboru k tématu nejlepšího zájmu dítěte a rozvinula souvislost s právem na přístup k informacím. Pokud jde o hledání řešení problémů dětí, citovala africké přísloví, které proslavila Hillary Clinton: &quot;It takes a village to raise a child.&quot;</p><p>Harald Christian Scheu nejprve poskytl zajímavé vidění práv dětí v celém lidskoprávním kontextu. Ten je sice na jedné straně charakteristický úsilím o vydobytí rovnosti lidí, na druhé straně pracuje s prvky ochrany ve prospěch různých menšin. To, že Úmluva o právech dítěte je nejúspěšnější mezinárodní lidskoprávní úmluvou, je podle něj důkazem univerzální akceptace potřeby ochrany dětí. Dále ve svém příspěvku přinesl příklady toho, jaké výsledky přináší používání Úmluvy o právech dítěte Evropským soudem pro lidská práva. Standard ochrany rodiny je dle Úmluvy o právech dítěte vyšší než v Evropské úmluvě o ochraně lidských práv a základních svobod. Setkávání úmluv v judikatuře Soudu znamená podle Scheu konflikt i syntézu, což vysvětlil na dvou příkladech, kdy aplikace Úmluvy o právech dítěte přinesla ve výsledku jednou vyšší a jednou nižší úroveň ochrany rodinného života, než by tomu bylo při výlučné aplikaci Evropské úmluvy. </p>

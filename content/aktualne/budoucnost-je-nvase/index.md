---
title: "Budoucnost je (n)(v)aše"
tags:
  - Tisková zpráva
oldUrl: "/aktualne/tiskove-zpravy-2018/budoucnost-je-nvase"
date: 2018-12-07
perex: "<p>Informační centrum OSN v Praze a ombudsmanka společně pořádají v Brně výstavu „Budoucnost je (n)(v)aše“ připomínající 70. výročí přijetí Všeobecné deklarace lidských práv. Výstava je volně přístupná od 10. prosince do 4. ledna v Kanceláři veřejného ochránce práv v Brně.</p>"
---

<!-- imported from the old website -->

<p>Výstava představuje články Všeobecné deklarace lidských práv tak, jak je pro Organizaci spojených národů před 40 lety ztvárnil brazilský výtvarník Otávio Roth. K 70. výročí deklarace ji připravilo Informační centrum OSN v Praze a ve spolupráci s ombudsmankou ve vstupních prostorách Kanceláře veřejného ochránce práv v Brně, Údolní 39. Veřejnosti se výstava poprvé představí symbolicky v Den lidských práv 10. prosince a volně bude přístupná až do 4. ledna 2019.</p> <p>Všeobecná deklarace lidských práv je jedním ze zásadních milníků historie lidstva. Vznikala v době, kdy měl svět v živé paměti hrůzy 2. světové války a hledal se způsob, jak zabránit jejich opakování. Není bez zajímavosti, že u jejího zrodu stála žena – Eleanor Rooseveltová.</p> <p>Deklarace byla přijata 10. prosince 1948 v Paříži a stala se prvním mezinárodním uznáním svobod a práv každého člověka bez rozdílu kulturních a náboženských kořenů, rasy, pohlaví a místa původu.</p> <p><i>„Přijetí Všeobecné deklarace lidských práv bylo mimořádným počinem. Poprvé našlo lidstvo shodu na tom, že každý člověk má základní práva, a jednotlivé státy vyjádřily vůli a připravenost tato práva respektovat a chránit,“</i> vyzdvihuje význam deklarace ombudsmanka Anna Šabatová, která sama v roce 1998 obdržela cenu OSN na poli lidských práv. I po 70 letech je podle ní deklarace stále dokumentem mimořádného symbolického významu.</p> <p>S tím souhlasí i vedoucí informační kanceláře Organizace spojených národů v České republice Michal Broža: <i>„Pokud se ohlédneme, je co slavit. Ale mnoho lidskoprávních výzev zůstává. V době šířících se nenávistných projevů nám deklarace připomíná, že rovná a nezcizitelná práva každého člověka jsou předpokladem svobody, spravedlnosti a míru.“</i></p> <p>70. výročí Všeobecné deklarace lidských práv připomene v Kanceláři veřejného ochránce práv v Brně nejen výstava výtvarně ztvárněných článků deklarace, ale i večerní promítání dokumentárního filmu Je s námi konec? (Before the Flood) a diskuze o změnách klimatu a našich právech. Promítání začíná v 18:00 h v sále Otakara Motejla v Kanceláři veřejného ochránce práv v Brně. Následuje diskuze o příčinách a dopadech změn klimatu a jejich souvislostech s lidskými právy. Akci pořádá Centrum pro lidská práva pod záštitou ombudsmanky a Informačního centra OSN v Praze. </p> <p>Všeobecná deklarace lidských práv je zapsána v Guinessově knize rekordů jako nejpřekládanější dokument na světě. Přeložena byla do více než 500 jazyků. Díky ní se od roku 1948 zvýšil počet států, ve kterých mají ženy volební právo z 91 na současných 198. Ve 111 státech byly přijaty zákony na ochranu svobody projevu, jen za poslední čtyři roky takovou legislativu přijalo 15 států.</p> <p> </p> Kontakt za OSN Česká republika: Michal Broža, 724 020 611, broza@un.org

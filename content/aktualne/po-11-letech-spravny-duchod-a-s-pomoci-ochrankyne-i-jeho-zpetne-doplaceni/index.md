---
title: "Po 11 letech správný důchod a s pomocí ochránkyně i jeho zpětné doplacení"
vystupy:
  - tz
oldUrl: "/aktualne/tiskove-zpravy-2017/po-11-letech-spravny-duchod-a-s-pomoci-ochrankyne-i-jeho-zpetne-doplaceni"
date: 2017-06-14
perex: "<p>Ochránkyně se zastala ženy, která 11 let dostávala nižší invalidní důchod, než jaký jí náležel. Po přepočítání na správnou výši přiznal úřad ženě doplatek celkově 200 000 Kč. Nejprve sice úřad uznal nárok na doplacení jen za 5 let zpátky, po šetření ochránkyně doplatil dalšího 3,5 roku, tedy maximum, co zákon umožňuje.</p>"
---

<!-- imported from the old website -->

<p>Lidé, u nichž vznikla invalidita do jejich 28 let a kterým v období od dovršení 18 let do vzniku invalidity chybí méně než 1 rok důchodového pojištění, mají totiž nárok na zvýhodněný výpočet důchodu (fiktivní procentní výměra důchodu). Rozdíl mezi „klasickým“ invalidním důchodem a zvýhodněným pro o tzv. invaliditu z mládí, může být značný.</p> <p>Přesvědčila se o tom žena z Plzeňského kraje, která v roce 2003, když jí bylo 27 let, požádala o invalidní důchod. Trpěla totiž onemocněním, které jí znemožňovalo pracovat, takže od ukončení střední školy zůstávala v evidenci úřadu práce. Byl jí přiznán částečný invalidní důchod I. stupně ve výši 2 200 Kč, a protože se její zdravotní stav nelepšil, naopak se přidávaly další komplikace a nemoci, invalidní důchod jí byl postupně změněn na invalidní důchod II. stupně invalidity a od roku 2014 III. stupně invalidity. Výše vypočítaného důchodu však byla celou dobu velmi nízká, po posledním zvýšení pobírala jen 5000 Kč, a jak uvedla ve svém podnětu veřejné ochránkyni práv, celé roky živořila, neměla peníze na nutnou zdravotní dietu apod.</p> <p>Domnívala se, že není možné, aby byl její invalidní důchod tak nízký, proto se v roce 2014 obrátila na Českou správu sociálního zabezpečení. Ukázalo se, že v jejím případě došlo k chybě. Důchod jí byl v roce 2003 vypočten „klasicky“ z výdělků, bez ohledu na to, že v té době byla mladší 28 let a splňovala i podmínku důchodového pojištění, takže jí náležel zvýhodněný výpočet důchodu.</p> <p>ČSSZ stěžovatelce invalidní důchod přepočítala, přiznala jí ho ve správné výši (z 5000 Kč rázem poskočila na 8500 Kč) a poskytla jí doplatek (140 000 Kč), ale pouze za obecné zákonné období 5 let zpátky.</p> <p>Stěžovatelka to považovala za nespravedlivé, protože chybou ČSSZ byla 11 let na invalidním důchodu poškozována, a domnívala se, že by jí měl být rozdíl v invalidním důchodu doplacen za celou dobu. Obrátila se proto na veřejnou ochránkyni práv a požádala ji o pomoc.</p> <p>Ochránkyně konstatovala, že ČSSZ pochybila, když jí doplatila jen 5 let zpětně. K chybnému výpočtu invalidního důchodu v roce 2003 došlo jednoznačně v důsledku nesprávného postupu ČSSZ. V takovém případě, když k chybě dojde v důsledku nesprávného postupu orgánu sociálního zabezpečení, náleží příjemci doplatek ode dne, od něhož měl vyšší důchod dostávat, nejdéle ale od 1. 1. 2006 (před toto datum zákon neumožňuje zpětné doplácení). Stěžovatelce tedy měla nárok na doplatek za dalšího 3,5 roku, až k 1. 1. 2006.</p> <p>ČSSZ už v průběhu šetření ochránkyně i tuto chybu uznala a i tuto část doplatku (cca 60 000 Kč) stěžovatelce přiznala a vyplatila.</p><p> Ochránkyně každý rok obdrží více než 200 stížností týkajících se invalidních důchodů. U každé 10. stížnosti zjistí pochybení na straně orgánu sociálního zabezpečení. Nejčastěji jde o nedostatky v posouzení zdravotního stavu vycházející z neúplných podkladů nebo nedostatečné odůvodnění posudku a zejména stanoveného data vzniku invalidity. </p>

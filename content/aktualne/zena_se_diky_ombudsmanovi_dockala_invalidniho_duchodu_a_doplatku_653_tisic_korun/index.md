---
title: Žena se díky ombudsmanovi dočkala invalidního důchodu a doplatku 653
  tisíc korun
date: 2024-11-21T11:12:40.689Z
vystupy:
  - tz
perex: >
  <p>Stěžovatelka požádala ombudsmana, aby jí pomohl získat invalidní důchod.
  Marně o něj dvakrát žádala. Česká správa sociálního zabezpečení (ČSSZ) ho
  totiž ženě nepřiznala, přestože uznala, že je invalidní. ČSSZ namítala, že
  nezískala dobu důchodového pojištění potřebnou pro nárok na důchod. Díky
  zásahu ombudsmana se žena dočkala invalidního důchodu.</p>
---
<p>Žena si stěžovala, že se jí nedaří získat invalidní důchod. Když si zkoušela požádat o důchod po druhé, místo očekávaného příjmu se dočkala snížení invalidity z III. stupně na I.<em> </em>Nesouhlasila s&nbsp;tím, že tak posudkový lékař vyhodnotil její zdravotní stav. &bdquo;<em>Měl jsem pochybnosti o správnosti hodnocení potřebné doby pojištění pro nárok na invalidní důchod i o přesvědčivosti snížení stupně invalidity</em>,&ldquo; vysvětlil ombudsman Stanislav Křeček, proč zahájil šetření.</p>

<blockquote>
<p>Invalidní důchod může získat jen ten, kdo je uznán invalidním a zároveň získá dostatečnou dobu <a href="https://www.ochrance.cz/letaky/duchodove-pojisteni_prispevkove-doby/duchodove-pojisteni_prispevkove-doby.pdf">důchodového pojištění</a>. Nabyde ji hlavně tak, že si vydělává prací jako zaměstnanec nebo podnikatel.</p>
</blockquote>

<p>Ombudsman zjistil, že Česká správa sociálního zabezpečení pochybila až při vyřizování druhé žádosti o přiznání invalidního důchodu. Když posuzovala nárok na invalidní důchod poprvé v&nbsp;roce 2007, správně vyhodnotila, že ženě chybí potřebná doba pojištění alespoň 5 let v desetiletém období před vznikem invalidity. Od roku 2010 ale platí alternativní podmínka pro pojištěnce starší 38 let. Ta říká, že potřebnou dobu pojištění může pojištěnec starší 38 let získat i ve dvacetiletém období před vznikem invalidity, pokud získá alespoň 10 let pojištění. A to žena splnila.</p>

<p>Ombudsman upozornil ČSSZ<em>, </em>že u stěžovatelky nesprávně v&nbsp;roce 2022 hodnotila podmínku získání potřebné doby pojištění.<em> &bdquo;Na základě mého upozornění hodnotila ČSSZ splnění podmínky potřebné doby pojištění ve dvacetiletém období před vznikem invalidity. Zjistila, že v tomto období žena získala více jak 10 let doby pojištění. Splnila tak podmínky nároku na invalidní důchod</em>,&ldquo; uvedl ombudsman.</p>

<p>Žena se dočkala důchodu. ČSSZ jej stanovila v&nbsp;mimořádné výši, protože žena získala více jak 15 let doby pojištění z&nbsp;výdělečné činnosti. Když by určila výši důchodu z výdělků, kterých stěžovatelka dosahovala před vznikem invalidity, přiznala by jí důchod výrazně nižší. Žena se dočkala také doplatku 653 461 Kč za 5 let nazpět ode dne podání druhé žádosti o důchod.&nbsp;</p>

<p>Aktuálně má stěžovatelka před sebou ještě řešení nespokojenosti s&nbsp;výší stupně invalidity. Ombudsman Českou správu sociálního zabezpečení upozornil na nepřesvědčivost posudku, kterým ženě snížili stupeň invalidity. ČSSZ proto nařídila mimořádnou kontrolní lékařskou prohlídku. Posudkový lékař konstatoval, že žena nebyla plně invalidní, ale jen částečně. Svědčí podle něj o tom také to, že žena začala pracovat. Ombudsman stěžovatelce poradil, že může podat námitky, případně správní žalobu, když by ČSSZ jejím námitkám nevyhověla.</p>

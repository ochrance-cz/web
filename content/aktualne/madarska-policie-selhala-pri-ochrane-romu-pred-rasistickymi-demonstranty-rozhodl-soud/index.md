---
title: "Maďarská policie selhala při ochraně Romů před rasistickými demonstranty, rozhodl soud"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2017/madarska-policie-selhala-pri-ochrane-romu-pred-rasistickymi-demonstranty-rozhodl-soud/"
date: 2017-05-23
perex: "<p>Podle Evropského soudu pro lidská práva nedokázala maďarská policie během protiromské demonstrace adekvátním způsobem zabránit rasistickým projevům a následně nedostatečně vyšetřovala násilný incident, ke kterému na demonstraci došlo.</p>"
---

<!-- imported from the old website -->

<p>Evropský soud pro lidská práva se v lednu 2017 zabýval případem <i>KIRÁLY a DÖMÖTÖR vs. Maďarsko</i>. Maďarští občané romského původu Alfréd Király a Norbert Dömötör se obrátili na soud se stížností na policii, která podle nich nepostupovala řádně během protiromské demonstrace konané ve městě Devecser v srpnu 2012. Demonstrace se účastnilo několik stovek lidí, včetně několika ultrapravicových skupin. Ty jsou známy svými protiromskými postoji a násilným chováním, a proto v den demonstrace byla ve městě zvýšená policejní ochrana. Během demonstrací zazněly protiromské rasistické výhrůžky, volalo se po obnovení trestu smrti a zazněly i výzvy k použití násilí vůči romské komunitě. Demonstranti pak po projevech pochodovali romskou čtvrtí, vykřikovali rasistické slogany a házeli na zahrady domů láhve a kameny. </p> <p>Oba muži, Király a Dömötör, byli v tu dobu na zahradách svých domů. Pan Király ve své stížnosti popsal, jak byl jeho známý zraněn kamenem vhozeným do zahrady. Pan Dömötör zase uvedl, že dva z vedoucích demonstrantů měli seznam a ukazovali na domy, kde žijí Romové, a vykřikovali rasistické slogany. Oba stěžovatelé dále uvedli, že policie nepodnikla žádné kroky. Podle nich byli přítomní policisté velmi pasivní, demonstraci nerozehnali a ani se nesnažili zjistit totožnost agresivních demonstrantů. Oba muži proto podali na nečinnost policie stížnost. Nejdříve na místní policejní oddělení, po zamítnutí stížnosti se odvolali k vyšším policejním úřadům. Policie se nakonec krátce zabývala vyšetřováním obsahu projevů, které zazněly na demonstraci. Ve svých závěrech ovšem shledala, že obsahem projevů nedošlo k trestnému činu podněcování k násilí vůči skupině obyvatel. V únoru 2013 se tak oba muži obrátili na Evropský soud pro lidská práva ve Štrasburku.</p> <p>Soud v lednu rozhodl, že maďarská policie selhala při ochraně Romů před rasistickými výhrůžkami během demonstrace, a že při následném vyšetřování incidentů nepostupovaly státní orgány řádně. Soud ve svém rozsudku uvedl, že policie během vyšetřování nebrala v úvahu kontext, v jakém se výhružky a násilný incident odehrál. Vyšetřování vedla pomalu a nedostatečně a nebrala v potaz komplexní povahu událostí. Násilný incident policie řešila pouze jako akt fyzického násilí a nezabývala se okolnostmi, za nichž k incidentu došlo. Otevřeně rasistická demonstrace tak zůstala prakticky bez jakýchkoli právních postihů. Soud rovněž upozornil, že veřejnost může toto jednání vnímat jako legitimizaci či toleranci ze strany státu vůči podobnému způsobu jednání.</p> <p>Soud konstatoval, že došlo k porušení článku 8 (práva na respektování soukromého a rodinného života) Evropské úmluvy o ochraně lidských práv.</p> <p>Více informací k případu <a title="Otevření do nového okna" href="http://hudoc.echr.coe.int/app/conversion/pdf?library=ECHR&amp;id=003-5599395-7074074&amp;filename=Judgment%20Kir%C3%A1ly%20and%20D%C3%B6m%C3%B6t%C3%B6r%20v.%20Hungary%20-%20racist%20abuse%20during%20anti-Roma%20demonstration.pdf" target="_blank">zde</a> </p>

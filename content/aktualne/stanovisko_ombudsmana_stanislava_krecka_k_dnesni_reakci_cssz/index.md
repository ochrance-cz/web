---
title: "Stanovisko ombudsmana Stanislava Křečka k dnešní reakci ČSSZ "
date: 2025-05-09T18:51:00
vystupy:
  - aktualita
perex: >-
  <p>Chci se v&nbsp;následujících bodech vymezit proti reakci,&nbsp;

  <a href="https://www.cssz.cz/web/cz/-/na-pravou-miru-reakce-na-informace-zverejnene-verejnym-ochrancem-prav">kterou dnes vydala ČSSZ</a>. 

  <strong>Informace, které jsme dne 6. května 2025 zveřejnili v&nbsp;tiskové zprávě, jsou pravdivé.</strong> Zakládají se na odborném šetření a posouzení souladu postupu ČSSZ s&nbsp;evropským právem.&nbsp;</p>
---
<h4>
<strong>Protiprávnost postupu ČSSZ</strong></h4>
<p>
<strong>Již od 1. 5. 2004 ukládalo právo EU</strong> (tehdy se jednalo o nařízení 1408/71) ČSSZ 
<strong>povinnost</strong>, aby při výpočtu důchodů s&nbsp;evropským prvkem určila příjmy za doby pojištění získané v jiných členských státech,
<strong> z průměrných příjmů pojištěnce získaných podle českých předpisů.</strong></p>
<p>
<strong>Naopak použití metody vylučování dob pojištění získaných v&nbsp;jiných členských státech EU, právo EU vůbec neupravovalo.</strong></p>
<p>Je-li jedna metoda výpočtu důchodu evropským právem upravena a druhá nikoliv, je 
<strong>ČSSZ povinna aplikovat metodu evropským právem upravenou.</strong>&nbsp;</p>
<p>Navíc 
<strong>nařízení vydaná orgány Evropské unie mají vždy aplikační přednost před českými vnitrostátními předpisy</strong> a před ustálenou správní praxí.&nbsp;</p>
<p>ČSSZ byla tedy již od 1. 5. 2004 povinna přednostně používat postup při výpočtu důchodu zakotvený v&nbsp;nařízení 1408/71 před postupem upraveným ve vnitrostátních předpisech. Použití metody vyloučených dob však nebylo žádným vnitrostátním předpisem upraveno. ČSSZ v&nbsp;letech 2004 - 2009 doby pojištění získané v&nbsp;jiných členských státech EU vylučovala na základě předchozí dlouholeté správní praxe založené na používání dvoustranných mezinárodních smluv o sociálním zabezpečení.</p>
<p>Od 1. 5. 2004 se však již dvoustranné smlouvy o sociálním zabezpečení uzavřené mezi ČR a jinými členskými státy nemohly používat (až na výslovné výjimky zakotvené v&nbsp;nařízení 1408/71
<strong>). </strong>Výjimka pro metodu vyloučených dob nebyla zakotvena.</p>
<p>Nejvyšší správní soud v&nbsp;minulosti označil metodu vyloučených dob za odpovídající nařízení 1408/71. Domnívám se však, že byl rovněž výrazně ovlivněn dlouhodobou správní praxí a neuvědomil si, že ta neodpovídá požadavku zakotvenému nařízení 1408/71. Nepožádal ani o zodpovězení předběžné otázky Soudní dvůr EU. Místo toho dal ČSSZ na výběr, zda v&nbsp;konkrétním případě použije metodu vyloučených dob nebo průměrných výdělků. Obě metody považoval za rovnocenné.&nbsp;</p>
<p>
<strong>Tyto metody však rovnocenné nejsou</strong>, každá z&nbsp;nich vede k&nbsp;určení jiné výše důchodu. Rozdíl mezi nimi tkví, jednoduše řečeno, v&nbsp;tom, že metoda vyloučených dob má neutrální vliv na výši českého důchodu, 
<strong>kdežto metoda zápočtu průměrného výdělku důchod navyšuje</strong>. Je pro pojištěnce výhodnější, protože vede k&nbsp;přiznání vyššího českého důchodu. Ochránce od roku 2009 zatím neřešil ani jediný případ, v&nbsp;němž by byla metoda vyloučených dob pro důchodce výhodnější než metoda započítávání průměrných výdělků.&nbsp;</p>
<p>
<strong>Proto jsem konstatoval,&nbsp;že ČSSZ pochybila, když při výpočtu výše důchodu ženy v&nbsp;roce 2007 použila metodu vyloučených dob, namísto průměrných indexových výdělků</strong> (průměrná mzda v&nbsp;době, kdy žena pracovala v&nbsp;zahraničí). Žena tak dostávala roky nižší důchod, než měla.&nbsp;</p>
<p>V&nbsp;únoru 2009 MPSV vydalo metodický pokyn, kterým usměrnilo činnost ČSSZ a uložilo jí, aby důchody dle evropských předpisů počítala s&nbsp;dosazením průměrných indexovaných výdělků. Tato metoda plně odpovídá požadavku evropského práva.&nbsp;</p>
<p>Od této doby tedy ČSSZ používá při výpočtu výše důchodů tento pro pojištěnce výhodnější postup.&nbsp;</p>
<p>V&nbsp;únoru 2009 ČSSZ měla na základě změny správní praxe vyhledat důchodce, jimž důchod přiznala dříve a přepočítat jejich důchody. 
<strong>ČSSZ má povinnost poskytovat důchodcům nejvyšší možnou částku důchodu, na niž mají právo.</strong> Zároveň je povinna z&nbsp;úřední povinnosti kontrolovat svůj postup v&nbsp;jednotlivých věcech, a pokud zjistí chybu v&nbsp;neprospěch důchodce, okamžitě ji napravit a doplatit mu důchod ve správné výši.&nbsp;</p>
<p>
<strong>ČSSZ věděla a ví, že všechny důchody vypočtené za použití vyloučených dob by byly při použití metody zápočtu průměrných indexovaných výdělků vyšší. Ví to i MPSV. Ani jeden z&nbsp;těchto úřadů však nic neudělal. Části českých důchodců tedy ponechaly důchody nižší, než jim podle práva náleží.&nbsp;</strong></p>
<p>
<strong>Pokud je důchod nižší v&nbsp;důsledku chyby ČSSZ, náleží jeho doplatek nikoliv 5 let zpětně ode dne zjištění chyby, ale za celé období, od kdy byl důchod přiznán, nejdříve od 1. 1. 2006.</strong> Proto jsem žádal, aby ČSSZ stěžovatelce doplatila důchod od tohoto data.</p>
<p>Jelikož těchto případů není málo, žádal jsem od ČSSZ, aby je aspoň dodatečně vyhledala a důchody postižených osob navýšila. ČSSZ mi sdělila, že toto vyhledání není schopna provést. Eviduje pouze datum, od kterého je důchod přiznán, nikoliv datum, kdy byl přiznán.</p>
<p>
<strong>Žádal jsem ji proto, aby provedla mediální kampaň, v&nbsp;níž by dotčené osoby informovala, ať si požádají o přepočet. ČSSZ to odmítla udělat, následně i MPSV. Cíleně tak nechtějí důchody postižených osob navýšit a zaplatit jim doplatky.</strong></p>
<p>ČSSZ jako instituce, která rozhoduje o důchodech dle evropských předpisů, má povinnost informovat dotčené osoby o jejich právech a povinnostech v&nbsp;souvislosti s&nbsp;jejich důchody, aby neutrpěly újmu. Tato povinnost plyne z&nbsp;práva EU.&nbsp;</p>
<p>Každý pojištěnec má právo, kdykoliv požádat o změnu důchodu, pokud se domnívá, že mu byl přiznán v&nbsp;nižší výši, než mu náleží. 
<strong>Pokud ale důchodce neví, že ČSSZ mohla chybně vypočítat výši jeho důchodu, tak se na ni pravděpodobně neobrátí.&nbsp;</strong></p>
<p>Nemohu objektivně posoudit, zda ČSSZ opravdu není schopna vyhledat postižené důchodce, má však povinnost informovat pojištěnce o jejich právech a povinnostech v&nbsp;sociálním zabezpečení s&nbsp;evropským prvkem. &nbsp;</p>
<p>
<strong>Považuji za morální, v&nbsp;souladu se zásadou veřejné služby, aktivní pomoci a dobré správy, aby ČSSZ dotčené pojištěnce informovala.&nbsp;</strong></p>
<p>
<strong>Jde o peníze našich důchodců, na které mají nárok a které si sami za svůj život odpracovali. O ty bychom je neměli obírat. Jsem přesvědčen, že kdyby o této možnosti důchodci věděli, tak se na ČSSZ s&nbsp;žádostí o přezkum výše důchodu obrátí.&nbsp;</strong></p>
<p>Má poslední odpověď na dnes zveřejněnou reakci ČSSZ se týká toho, že MPSV neudělalo nic
<strong>. MPSV na základě mé žádosti, aby jako nadřízený úřad zjednalo nápravu, zopakovalo argumenty ČSSZ a nepřijalo žádné opatření k&nbsp;nápravě.</strong></p>
<p>Za této situace mi zákon o veřejném ochránci práv dává možnost, abych informoval veřejnost o tom, že dotčené úřady nepřijaly dostatečná opatření k&nbsp;nápravě chyby, které se v&nbsp;konkrétní věci dopustily.&nbsp;</p>

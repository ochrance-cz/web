---
title: "Případ pro ombudsmana: Přiznání invalidního důchodu"
tags:
  - Tisková zpráva
oldUrl: "/aktualne/tiskove-zpravy-2010/pripad-pro-ombudsmana-priznani-invalidniho-duchodu-1"
date: 2010-09-29
perex: "<p></p><p>V pátek 1. 10. vysílá Česká televize na ČT1 v 18:25 pátý díl cyklu Případ pro ombudsmana (repríze v pondělí 4. 10. ve 12:25 na ČT2). Díl nazvaný Přiznání invalidního důchodu vypráví o dvouleté anabázi jednání s Českou správou sociálního zabezpečení, kterou nakonec musel rozhodnout až Nejvyšší správní soud.</p>"
---

<!-- imported from the old website -->

<p><strong>Spis VOP 3949/2008</strong></p><p>Na veřejného ochránce práv se se svým podnětem obrátila paní T. z Brna. Mimo jiné si stěžovala na nesoulad v podávání informací, kdy jeden úředník stejného rezortu podává jiné informace, než druhý. </p><p></p><p>V roce 2005 zamítla Česká správa sociálního zabezpečení žádost stěžovatelky o přiznání částečného invalidního důchodu (stěžovatelka byla od 13.2. 2004 uznána částečně invalidní, nesplnila však podmínku potřebné doby pojištění, protože v období 10 let před vznikem invalidity nezískala 5 let pojištění). V letech, které po tomto zamítnutí následovaly, získala paní T. další potřebnou dobu pojištění jednak evidencí na úřadu práce, ale především péčí o bezmocnou babičku. Proto si v dubnu 2008 paní T. podala žádost o přiznání invalidního důchodu znovu. Podle pracovnice Městské správy sociálního zabezpečení (MSSZ) však prý stále nesplňovala potřebných 5 let, proto si doplatila ještě 1 měsíc doby pojištění (jedná se o tzv. dobrovolné pojištění, kdo není pojištěn povinně, může se k pojištění přihlásit a platit si pojistné sám  - paní T. chybělo méně dní, než představuje jeden měsíc, ale pojistné se v tomto případě platí za měsíce, nikoliv dny, musela si tedy doplatit celý měsíc)</p><p>Po sečtení všech potřebných dní pojištění nyní paní T. splňovala podmínku potřebných 5 let doby pojištění pro vznik nároku na důchod, nicméně, ČSSZ však trvala na tom, že podmínky splněny nejsou, protože doba péče o bezmocnou babičku se překrývá s dobou evidence na Úřadu práce, a že tedy paní T. musí doplatit pojištění za dalších 9 měsíců  (částka  25 200 Kč).</p><p>Paní T. se proto obrátila  na ochránce s tím, že že při podání žádosti byla pracovnicí MSSZ ujištěna, že její žádost je v pořádku a že potřebnou dobu pojištění pro vznik nároku. Byla překvapená, že postoj ČSSZ je odlišný. </p><p>Ochránce zahájil šetření, provedl rozbor právní úpravy týkající se podmínek vzniku nároku na částečný invalidní důchod, hodnocení dob pojištění a jejich překrývání a postup ČSSZ vyhodnotil jako chybný. Ochránce konstatoval, že stěžovatelka splnila podmínky pro přiznání částečného invalidního důchodu již ke dni podání žádosti, tj ke dni 23. 4. 2008.</p><p>Stěžovatelka přesto oněch 9 měsíců, které jí dle ČSSZ chyběly, doplatila a ČSSZ v listopadu 2008 vydala rozhodnutí, kterým jí částečný invalidní důchod přiznala, ovšem až od dne doplacení doby pojištění. Paní T. proti tomuto rozhodnutí podala žalobu ke Krajskému soudu v Brně, který rozhodl v její prospěch a zrušil rozhodnutí ČSSZ. ČSSZ měla vydat rozhodnutí respektující závěr soudu. ČSSZ však proti tomu podala kasační stížnost u Nejvyššího správního soudu a požádala o přiznání odkladného účinku, aby nemusela vydávat rozhodnutí, který žádal Krajský soud v Brně. </p><p>Nejvyšší správní soud 30. 11. 2009 rozhodl ve prospěch paní T. a kasační stížnost ČSSZ zamítl. Po dvouleté anabázi nakonec vydala ČSSZ 5. 2. 2010 rozhodnutí, které přiznává paní T. částečný invalidní důchod od dubna 2008, tj. od podání žádosti.</p><p></p><p></p>

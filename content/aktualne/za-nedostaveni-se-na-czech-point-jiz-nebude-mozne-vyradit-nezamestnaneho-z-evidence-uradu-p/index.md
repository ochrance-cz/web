---
title: "Za nedostavení se na Czech POINT již nebude možné vyřadit nezaměstnaného z evidence úřadu práce"
oldUrl: "src/www.ochrance.cz/aktualne/tiskove-zpravy-2013/za-nedostaveni-se-na-czech-point-jiz-nebude-mozne-vyradit-nezamestnaneho-z-evidence-uradu-p"
date: 2013-05-27
perex: "<p></p>"
---

<!-- imported from the old website -->

<p>Připravovaná novela zákona o zaměstnanosti počítá se zrušením ustanovení umožňujících vyřadit z evidence úřadu práce uchazeče o zaměstnání, který se nedostavil na kontaktní místo veřejné správy, tzv. Czech POINT. Systém DONEZ, v rámci něhož byli nezaměstnaní povinni dostavovat se na Czech POINTy na poštách, ochránce od samého počátku veřejně kritizoval a zvažoval i možnost podání žaloby k ochraně veřejného zájmu. </p><p>V návaznosti na jednání ochránce s ministryní práce a sociálních věcí však došlo k postupnému utlumování projektu a podařilo se prosadit vymezení skupin uchazečů o zaměstnání, kteří do systému DONEZ zařazování nebudou. K faktickému ukončení systému DONEZ by pak mělo dojít v září letošního roku. </p><p>I přes tento úspěch se však nepodařilo dosáhnout adekvátní nápravy ve všech individuálních případech stěžovatelů, kteří se na ochránce obrátili. Ochránce žádal ministryni práce a sociálních věcí o přezkoumání konkrétních rozhodnutí u uchazečů, kteří byli za nedostavení se na poštu z evidence úřadu práce vyřazeni. S tím se ministerstvo neztotožnilo.</p>Byť se nepodařilo dosáhnout optimální nápravy ve všech případech, ochránce vítá systémové řešení v podobě změny zákona, na jejíž nutnost upozorňoval opakovaně i Poslaneckou sněmovnu. Je přesvědčen, že připravovaná změna zákona zamezí dalšímu pokračování nezákonného postupu Úřadu práce ČR a MPSV do budoucna.

---
title: "Ombudsman na Noci práva přivítal účastníky až z Havířova "
date: 2024-03-08T16:40:06.044Z
vystupy:
  - tz
perex: >
  <p>Velký zájem v&nbsp;Kanceláři ombudsmana zaznamenali o prohlídky budovy.
  Návštěvníky zaujala zelená přístavba a její vychytávky, ale během večerních
  exkurzí se zajímali také o to, co všechno ombudsman dělá. Pro některé bylo
  nepříjemným zjištěním, že stále nemáme dětského ombudsmana.</p>
---
<p>Radka Neuwirthová přijela se svojí kamarádkou až z&nbsp;Havířova: &bdquo;<em>Chtěli jsme zjistit, co dělá ombudsman. Na prohlídce mě zaujalo, že mají dětskou skupinu. To je super, to bych také jako matka ocenila, když by ji nabízel i můj zaměstnavatel. Hodně se mi líbila ekologická přístavba. Je vidět, že je to promyšlené.</em>&ldquo; Kamarádka Mirka ji doplnila: &bdquo;<em>Stojí to za to to vidět!</em> <em>Já jsem se během prohlídky zajímala o dětského ombudsmana. Překvapilo mě, že děti ombudsmanovi píší už nyní. Dětský ombudsman pak bude kompletně zajišťovat ochranu práv dětí.</em>&ldquo;</p>

<p>Společně s&nbsp;ombudsmanem Stanislavem Křečkem a jeho zástupcem Vítem Alexandrem Schormem se zapojili také&nbsp;právníci Kanceláře veřejného ochránce práv. Ombudsman zájemcům ukázal svoji kancelář a představil, čím vším se s&nbsp;kolegy zabývá. Zástupce ombudsmana zase v&nbsp;dílně srozumitelného psaní ukázal, jak udělat z kostrbatého úředního dokumentu srozumitelné sdělení. Kancelář veřejného ochránce práv totiž dlouhodobě usiluje o to, aby lidé rozuměli tomu, co jim úředníci píší. Ve hře se lidé naučili, že diskriminace se může objevovat i tam, kde by ji na první pohled nečekali. Spousta lidí pak neodešla domů bez toho, aniž by si udělala fotku s&nbsp;naší sochou Spravedlnosti.</p>

<p>Na Právnické fakultě Masarykovy univerzity právník Štěpán Jílka, který se v Kanceláři veřejného ochránce zaměřuje na práva dětí v&nbsp;ústavech či dětských domovech, přiblížil, s&nbsp;jakými problémy se český systém ústavní péče o děti potýká.&nbsp; Sdílel své zkušenosti, protože sám po nějaký čas zároveň pracoval jako vychovatel v zařízení pro děti.</p>

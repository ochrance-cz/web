---
title: "Doporučení poškozeným majitelům aut v Dobrušce"
tags:
  - Tisková zpráva
oldUrl: "/aktualne/tiskove-zpravy-2017/doporuceni-poskozenym-majitelum-aut-v-dobrusce"
date: 2017-04-07
perex: "<p>Majitelé aut, jejichž technickou způsobilost nezákonně schvaloval úředník Městského úřadu v Dobrušce, odsouzený za to z trestného činu, se proti nynějším rozhodnutím o obnově řízení mohou bránit podnětem k přezkumnému řízení, v němž budou namítat dobrou víru, s níž auto v ČR zakoupili, a také újmu, která jim nyní vznikne.</p>"
---

<!-- imported from the old website -->

<p>Zástupce veřejné ochránkyně práv zahájil šetření na základě podnětu stěžovatelky, která v minulosti v České republice řádně zakoupila automobil s platnou technickou způsobilostí, zaregistrovala ho, pojistila a absolvovala i prohlídky na STK. V obnově řízení nyní Městský úřad v Dobrušce původní rozhodnutí o technické způsobilosti vozidla zrušil, protože ho bylo dosaženo trestným činem. Nyní už odsouzený úředník totiž vědomě schvaloval technickou způsobilost vozidlům dovezeným ze zahraničí, i když k nim chyběly potřebné dokumenty. Majitelce tak hrozí, že o v dobré víře zakoupené vozidlo přijde, protože nemůže doložit technickou způsobilost vozidla původními platnými zahraničními doklady.</p><p> Bez ohledu na průběh šetření zástupce ombudsmanky doporučuje všem podobně postiženým majitelům, aby <b>zvážili podání podnětu k přezkumnému řízení</b> ke Krajskému úřadu Královéhradeckého kraje (případně Městskému úřadu v Dobrušce, pokud se proti jeho rozhodnutí o obnově řízení nebránili podáním odvolání). Zahájit přezkumné řízení je možné <b>do jednoho roku</b> od právní moci rozhodnutí o obnově řízení a majitelé by měli svou žádost <b>odůvodnit dobrou vírou, s níž vozidlo zakoupili, a také újmou, která jim vzniká</b>. Podle správního řádu má totiž úřad při rozhodování o obnově řízení šetřit práva nabytá v dobré víře a nerušit původní rozhodnutí, které sice bylo vydáno v rozporu s právním předpisem, ale účastníkovi by jeho zrušením vznikla újma, která je ve zjevném nepoměru k veřejnému zájmu. Právě s těmito argumenty se musí úřad vypořádat.</p>

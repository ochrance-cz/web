---
title: Ombudsmanka brání historické panorama Olomouce – kontroverzní Šantovka
  Tower posílá k soudu
vystupy:
  - tz
oldUrl: /aktualne/tiskove-zpravy-2020/ombudsmanka-brani-historicke-panorama-olomouce-kontroverzni-santovka-tower-posila-k-soudu/
date: 2020-02-14
perex: >
  <p>Ombudsmanka podala žalobu ve&nbsp;veřejném zájmu proti rozhodnutí
  Magistrátu města Olomouce o&nbsp;umístění stavby Šantovka Tower. Magistrát
  podle ní porušil zákon o&nbsp;státní památkové péči, zákon o&nbsp;ochraně
  přírody a&nbsp;krajiny, správní řád, stavební zákon i&nbsp;závazky České
  republiky z&nbsp;Úmluvy o&nbsp;ochraně architektonického dědictví Evropy.
  Zcela popřel samotné principy zákonnosti a&nbsp;jeho jednání vzbuzuje vážné
  pochybnosti o&nbsp;systémové nepodjatosti.</p>
---
<!-- imported from the old website -->
<p>Stavební úřad v&nbsp;Olomouci povolil na&nbsp;základě nezákonného závazného stanoviska památkářů umístění stavby, která může nevratně poškodit historické panorama městské památkové rezervace, na&nbsp;základě nezákonných závazných stanovisek a&nbsp;v&nbsp;rozporu s&nbsp;územním plánem. Těchto skutečností si přitom byl plně vědom. O&nbsp;věci navíc rozhodovali úředníci magistrátu, u&nbsp;nichž lze pochybovat o&nbsp;jejich nepodjatosti, protože magistrát prostřednictvím svého primátora uzavřel s&nbsp;investorem smlouvu, v&nbsp;níž se město zavázalo pod hrozbou sankcí, že&nbsp;nebude stavební činnosti developera v&nbsp;dané lokalitě bránit.</p>

<p>Protože územní rozhodnutí již nabylo právní moci a&nbsp;stavebníkovi nic nebrání v&nbsp;tom, aby požádal o&nbsp;vydání stavebního povolení a&nbsp;zahájil výstavbu, požádala ombudsmanka Krajský soud v&nbsp;Ostravě o&nbsp;přednostní projednání a&nbsp;také o&nbsp;přiznání odkladného účinku žalobě. Předešlo by se tak riziku nevratných zásahů do&nbsp;území.</p>

<p>Jednáním magistrátu města Olomouc byl porušen zájem na&nbsp;zachování hodnot městské památkové rezervace umístěním výškové stavby v&nbsp;ochranném památkovém pásmu. Byl rovněž porušen veřejný zájem na&nbsp;zachování hodnot území umístěním stavby v&nbsp;rozporu s&nbsp;územním plánem města a&nbsp;porušen byl také veřejný zájem na&nbsp;příznivé životní prostředí v&nbsp;důsledku neposouzení vlivu stavby na&nbsp;krajinný ráz.</p>

<p>Na konci roku&nbsp;2017 požádal developer o&nbsp;územní rozhodnutí o&nbsp;umístění stavby Šantovka Tower. Celková výše budovy činí až&nbsp;74&nbsp;m na&nbsp;pozemcích v&nbsp;ochranném pásmu městské památkové rezervace. Přestože odbor památkové péče odmítal v&nbsp;jiných případech stavební záměry kvůli jejich výšce s&nbsp;odůvodněním, že&nbsp;by výrazně narušily celkový obraz a&nbsp;charakter městské památkové rezervace, v&nbsp;případě Šantovka Tower i&nbsp;přes jednoznačný nesouhlas Národního památkového ústavu a&nbsp;dalších odborníků opakovaně vydával souhlasné stanovisko, které krajský úřad v&nbsp;rámci přezkumného řízení rušil.</p>

<p>Tento případ se podle ombudsmanky zcela vymyká principům řádného fungování státní správy. <em>&bdquo;Platí-li, že&nbsp;je veřejná správa uspořádána hierarchicky, tedy nižší úřad je vázán názorem nadřízeného, pak tady máme zcela absurdní výsledek. I&nbsp;přes jasně vyjádřený odlišný názor nadřízených orgánů, vydával prvostupňový orgán památkové péče stále stejné souhlasné stanovisko,&ldquo;</em> komentuje ombudsmanka Anna Šabatová skutečnost, že&nbsp;opakovaně vydávané kladné závazné stanovisko orgánu památkové péče je v&nbsp;přímém rozporu s&nbsp;odbornými podklady. Na&nbsp;nepřijatelnosti stavebního záměru z&nbsp;hlediska památkové péče se jednomyslně shodla vědecká rada Národního památkového ústavu. Stejný názor vyslovilo ve&nbsp;svém stanovisku Ministerstvo kultury a&nbsp;obdobně na&nbsp;věc nahlížel i&nbsp;krajský úřad. Samotný magistrát Olomouce, jako orgán památkové péče, si vyžádal nezávislé odborné posouzení záměru stavby od&nbsp;renomovaného historika architektury. Dokonce i&nbsp;on v&nbsp;posudku uvedl, že&nbsp;stavba je v&nbsp;dané lokalitě nevhodná, protože narušuje mimořádně cennou sestavu kostelů, chrámů a&nbsp;radniční věže, tvořící panorama historického jádra Olomouce.</p>

<p>Poslední pokus o&nbsp;získání závazného stanoviska orgánu památkové péče učinil stavebník v&nbsp;roce&nbsp;2017 poté, co novela stavebního zákona znemožnila takové stanovisko přezkoumat v&nbsp;rámci přezkumného řízení. Orgán památkové péče se k&nbsp;záměru opět vyjádřil kladně, ale tentokrát už ho z&nbsp;důvodu změny právní úpravy krajský úřad zrušit nemohl. Mohl by tak učinit až&nbsp;v&nbsp;rámci odvolacího řízení proti rozhodnutí o&nbsp;umístění stavby, ale pouze za&nbsp;předpokladu, že&nbsp;by se proti němu některý z&nbsp;účastníků odvolal.&nbsp; Stavebník k&nbsp;tomu neměl důvod a&nbsp;město Olomouc se podle smlouvy zavázalo nečinit proti developerovi žádné kroky. Územní rozhodnutí, jehož podkladem je už čtvrté nezákonné souhlasné stanovisko orgánu památkové péče, je tak pravomocné.</p>

<p>Územní rozhodnutí pro stavbu Šantovka Tower bylo podle ombudsmanky vydáno také v&nbsp;rozporu s&nbsp;územním plánem. Ten pro danou lokalitu stanovuje blokový typ zástavby vyznačující se polyfunkčními obytnými domy s&nbsp;komerčním parterem městského charakteru, s&nbsp;ulicemi. Výšková budova Šantovka Tower je naopak typickým příkladem urbanistického solitérů, který dramatickým způsobem vstupuje do&nbsp;okolní zástavby, svou výškou a&nbsp;objemem se zcela záměrně vymyká ustálené zástavbě v&nbsp;dané lokalitě a&nbsp;narušuje historické panorama. Na&nbsp;nesoulad stavby s&nbsp;územním plánem upozorňoval odbor koncepce a&nbsp;rozvoje Magistrátu města Olomouc, ale stavební úřad se tím podle ombudsmanky dostatečně nezabýval.</p>

<p>Porušen byl i&nbsp;zákon o&nbsp;ochraně přírody, podle kterého je k&nbsp;umisťování a&nbsp;povolování staveb, které by mohly snížit nebo změnit krajinný ráz, nezbytný souhlas orgánu ochrany přírody. Výjimkou jsou situace, kdy územní plán obsahuje podmínky plošného a&nbsp;prostorového uspořádání území a&nbsp;výškovou regulaci zástavby, které zajišťují ochranu hodnot krajinného rázu. Součástí územního plánu sice byla i&nbsp;výšková regulace v&nbsp;ploše budoucího záměru Šantovka Tower, ale správní soudy ji v&nbsp;roce&nbsp;2015 zrušily kvůli nedostatečnému odůvodnění. Nejvyšší správní soud však v&nbsp;rozsudku přímo doporučil Magistrátu města Olomouc vydat stavební uzávěru, která by bránila nevratným zásahům do&nbsp;území do&nbsp;doby, než bude přijata změna územního plánu, která by výškovou regulaci opět zavedla. Rada města Olomouc sice rozhodla o&nbsp;pořízení návrhu stavební uzávěry, ale dál zůstala nečinná. Protože v&nbsp;územním plánu nebyla schválená výšková regulace, zákon vyžadoval jako podmínku pro umístění stavby souhlasné stanovisko orgánu ochrany přírody. Stavební úřad však o&nbsp;umístění stavby rozhodl bez něj, čímž zákon porušil.</p>

<p>V neposlední řadě ombudsmanka v&nbsp;žalobě upozorňuje na&nbsp;systémovou podjatost úředníků magistrátu. <em>&bdquo;Proti vydanému územnímu rozhodnutí se kvůli jeho nezákonnosti mohlo odvolat město Olomouc, ale neučinilo tak. Důvodem může být mimo jiné existence smlouvy s&nbsp;developerem. Ten se dokonce dopisem přímo obrátil na&nbsp;primátora, tajemníka a&nbsp;další klíčové představitele města s&nbsp;důraznou připomínkou závazku města nečinit žádné kroky proti projektu. Uvedený postup developera nelze vnímat jinak, než jako nátlak na&nbsp;město, aby dodrželo své smluvní závazky a&nbsp;v&nbsp;územním řízení nepostupovalo nezávisle,&ldquo;</em> konstatuje ombudsmanka. Podle ní jde o&nbsp;ukázkový příklad rizika systémové podjatosti, obzvlášť v&nbsp;kontextu nezákonného správního rozhodování.</p>

<p><a href="https://www.ochrance.cz/uploads-import/ESO/ZVZ_Santovka_SZD-5-2020_001_001_Copy.pdf">Celý text žaloby</a></p>

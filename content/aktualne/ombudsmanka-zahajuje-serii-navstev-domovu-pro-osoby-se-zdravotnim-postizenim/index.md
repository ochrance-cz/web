---
title: "Ombudsmanka zahajuje sérii návštěv domovů pro osoby se zdravotním postižením"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2017/ombudsmanka-zahajuje-serii-navstev-domovu-pro-osoby-se-zdravotnim-postizenim/"
date: 2017-10-17
perex: "<p>Jedním z mnoha úkolů veřejné ochránkyně práv je provádět systematické návštěvy zařízení míst, kde se nacházejí nebo mohou nacházet osoby omezené na svobodě veřejnou mocí nebo v důsledku závislosti na poskytované péči, jak je tomu například v domovech pro osoby se zdravotním postižením (DOZP). Začátkem října letošního roku byla zahájena série návštěv těchto zařízení, na něž se pracovníci Kanceláře veřejného ochránce práv zaměřili již v roce 2009, kdy navštívili celkově 25 zařízení tohoto typu. </p>"
---

<!-- imported from the old website -->

<p>Zprávu z minulé série návštěv je možné nalézt <a href="https://www.ochrance.cz/ochrana-osob-omezenych-na-svobode/zarizeni-socialnich-sluzeb/zprava-z-navstev-mentalne-postizeni-cerven-2009/">zde</a>.</p> <h5>Specifika poskytování péče v DOZP</h5> <p>Poskytování služeb v DOZP by mělo být vedeno takzvaným principem normality, což je pojem, za nímž se skrývá pouze to, že by se tato zařízení měla co nejvíce podobat běžnému domovu, kde by se klienti měli cítit co nejvíce jako doma, nikoli jako např. v nemocnici. Toto je pro poskytovatelé sociálních služeb často velká výzva, avšak příklady dobré praxe ukazují, že to zdaleka není nemožné.</p> <p>Obsahové zaměření systematických návštěvy probíhajících v roce 2009 bylo ovlivněno probíhajícím procesem transformace. Pracovníci Kanceláře proto sledovali, zda probíhalo odstraňování prvků ústavnosti, snižování kapacity zařízení, dále zda byl dáván na důraz na individuality klienta například v souvislosti s možností nosit oblečení dle vlastního výběru, či si stanovit režim dne. Jednou ze zásadních kritik vzešlých od tehdejšího veřejného ochránce práv JUDr. Otakara Motejla byla nemožnost klientů vyjádřit nesouhlas se svým umístěním do zařízení a odejít z něj. </p> <p>Vzhledem k tomu, že od zahájení procesu transformace uběhlo již 18 let, systematické návštěvy DOZP budou v roce 2017 a 2018 mimo jiné zaměřeny na autonomii vůle klientů, jejich důstojnost a možnost volného pohybu. Dále se velká pozornost bude věnovat vyhodnocování rizik hrozících jednotlivým klientům, práci s klienty s problémovým chováním a otázce, jakým způsobem je zajištěno poskytování sociální služby a podpory klientům trvale upoutaných na lůžko. Rovněž se budou pracovníci Kanceláře zajímat, jestli je klientům nabízená možnost vzdělávání a jakým způsobem jsou rozvíjeny jejich schopnosti pro možnost jejich uplatnění na trhu práce. Otevřena bude také otázka intimity a sexuality klientů domovů, která je bohužel dlouhodobě z historických důvodů tabuizována.</p> <h5>Systematické návštěvy: průběh a zpráva o zjištěních</h5> <p>Pracovníci Kanceláře se před zahájením této série systematických návštěv účastnili několika tematických školení a studijních návštěv DOZP s dobrou praxí, aby byli schopni odborně posoudit situaci v následně šetřených zařízeních. Systematické návštěvy budou prováděny neohlášeně v zařízeních napříč celou Českou republikou, nikoliv však v reakci na konkrétní individuální stížnosti. </p> <p>Ochránkyně si do týmů, jež budou vysílány do jednotlivých DOZP, přizvala i externí spolupracovníky z řad lékařů, zdravotních sester či odborníků se zkušenostmi z oblasti poskytování sociálních služeb. </p> <p>Po každé provedené návštěvě budou zhodnoceny veškeré nasbírané poznatky a následně bude vypracována zpráva obsahující zjištění a doporučení na provedení určitých opatření k nápravě, které mají vést ke zlepšení stavu zařízení.</p> <p>Po uskutečnění většího množství systematických návštěv DOZP ochránkyně využije informací z jednotlivých šetření pro sestavení souhrnné zprávy, která bude následně zveřejněna. Důležitost souhrnných zpráv ochránkyně spočívá nejen v představení současného stavu v dané oblasti v České republice, poukázání na časté nedostatky v zařízeních, ale i nabídnutí řešení, jakými je možné se těchto nedostatků vyvarovat. Funkcí souhrnných zpráv je proto i prevence špatného zacházení v zařízeních, které nemohly být v daném období navštíveny.</p>

---
title: "Seriál ČT „Ochránce“ – 5. díl: Stavební řízení"
tags:
  - Tisková zpráva
oldUrl: "/aktualne/tiskove-zpravy-2011/serial-ct-ochrance-5-dil-stavebni-rizeni"
date: 2011-09-30
perex: "<p></p><p>Co dělat, když v sousedství najednou začnou stavět? Co s černou stavbou vedle vašeho domu? Jaká máte práva ve stavebním řízení souseda? O tom bude 5. díl seriálu Ochránce, který v premiéře vysílá ČT2 v úterý 4. 10. v 17:20 hod a v repríze ve středu 5. 10. v 9:30.</p>"
---

<!-- imported from the old website -->

<p>Manželé Pažičtí souhlasili s opravou střechy sousedního domu. Postupně ale zjistili, že plány stavby se změnily – sousedé se od původního projektu odchýlili a z přestavby se vyklubala celá nástavba. Manželé Pažičtí se proti tomu ohradili a spustil se tak úřednický kolotoč. Několik let trvalo, než bylo konečně vydáno pravomocné rozhodnutí – i s pomocí Kanceláře veřejného ochránce práv. Jak se z celého případu poučili? Co můžete dělat, když sousedova stavba zasahuje na váš pozemek. Dá se nějak zabránit tomu, aby úřady kompetentně rozhodly a nevystavovaly vás ping-pongu mezi nadřízeným a podřízeným úřadem?</p><p>Také soused manželů Závůrkových rekonstruoval dům. Stavební dokumentace přestavby ale zůstala pro manžele tajemstvím, protože jim úřady odmítaly umožnit do ní nahlédnout. Do spisů přitom mohou nahlížet všichni účastníci řízení, což jsou ti, jejichž zájmů se zamýšlená stavba dotýká, tedy zejména sousedé. Pokud úřad nevyhoví žádosti o nahlédnutí do spisu, musí o tom vydat řádně odůvodněné rozhodnutí.</p><p>Černá stavba v podobě přestavby sousedního domu v řadové zástavbě zamávala životy manželů Škorňových. Nenávratně jim poškodila jejich mnohaletou vášeň – chalupu na jihu Moravy. O zbourání domu postaveného bez stavebního povolení manželé usilovali deset let. Nakonec úřady černou stavbu odstranily. Škorňovi se ale rozhodně jako vítězové necítí. Jejich chalupa, do které se chtěli na důchod přestěhovat, je díky narušené statice na odpis.</p><p>Co tedy dělat, když zjistíte, že sousedé staví, aniž by se vás o tom informovali? Zjistěte si na stavebním úřadě, jestli jak byla stavba povolena. Pokud ve stavebním řízení, kde jsem měl být účastníkem, pak je třeba se včas bránit podáním odvolání proti stavebnímu povolení. V případě, že o stavbě víte, jste účastníkem správního řízení a se stavbou nesouhlasíte, musíte stavebnímu úřadu podat námitku, v níž popíšete, jakým způsobem stavba zasáhne do vašich práv. </p>Na již odvysílané díly seriálu se můžete podívat na <a title="Otevření do nového okna" href="http://www.ceskatelevize.cz/" target="_blank">www.ceskatelevize.cz</a> 

---
title: "Stížnosti na parkovací zóny ombudsman řešit nemůže"
oldUrl: "src/www.ochrance.cz/aktualne/tiskove-zpravy-2016/stiznosti-na-parkovaci-zony-ombudsman-resit-nemuze"
date: 2016-09-21
perex: "<p>V poslední době roste počet stížností na parkovací zóny v Praze. Jejich zavedení je však v souladu se zákonem a je zcela v pravomoci obcí a měst tímto způsobem parkování na svém území upravit. Veřejný ochránce práv není oprávněn do rozhodování samosprávy zasahovat.</p>"
---

<!-- imported from the old website -->

<p>Zástupce ombudsmanky v posledních třech měsících řešil už téměř třicet stížností na tzv. modré zóny placeného stání v pražských městských částech. Stěžovatelé nesouhlasí s výší úhrady za používání parkovacích míst, namítají, že radnice prodává víc karet, než kolik je v modré zóně parkovacích míst, napadají podmínku trvalého pobytu i vlastnictví vozidla. Celkově považují zavedení parkovacích zón za diskriminační a zasahující do svobody pohybu.</p> <p>Rozhodování samosprávy je z působnosti ombudsmana vyloučeno. Zástupce ombudsmanky se tedy nemůže zabývat stížnostmi na zřizování parkovacích zón, ani na ceník parkovacích karet a lístků. Upozorňuje je tedy, že zavádění parkovacích zón je v souladu se zákonem o pozemních komunikacích, což potvrdil i Nejvyšší správní soud, který se v minulosti pražskými parkovacími zónami zabýval, a to včetně otázek svobody pohybu, parkování při nutnosti naložit a vyložit náklad i vazby vydávání parkovacích karet na trvalý pobyt v dané zóně. Podle Nejvyššího správního soudu jsou parkovací zóny přípustné a nepřekračují zákonný rámec. </p> <h5>Časté námitky:</h5> <p><b>Prodávání více karet, než je parkovacích míst</b></p> <p>Parkovací karta nemá za cíl zajistit jejímu držiteli nárok na parkovací místo, ale umožnit mu v dané zóně zaparkovat, je-li nějaké místo volné. Ne vždy jsou všichni majitelé parkovacích karet aktuálně v dané městské části přítomni a volná kapacita míst se tedy v čase mění.</p> <p><b>Dlouholeté bydlení v městské části, ale s evidenčním místem trvalého pobytu jinde</b></p> <p>Je na každém, aby si místo svého trvalého pobytu zvolil. Z tohoto rozhodnutí mu pak plynou další práva a povinnosti. Touto otázkou ve vztahu k parkovacím zónám se zabýval Nejvyšší správní soud a konstatoval, že nejde o diskriminaci, pokud obec umožní zakoupit dlouhodobou parkovací kartu osobám, které zde mají místo trvalého pobytu nebo tu vlastní nemovitost, případně právnickým osobám, které zde mají sídlo nebo provozovnu.</p> <p><b>Obyvatelé Prahy nemohou volně parkovat ve všech městských částech</b></p> <p>Hlavní město Praha má mezi městy specifické postavení. Z důvodu své velikosti i důležitosti je její území současně krajem. Jednotlivé městské části jsou tedy podle zákona o pozemních komunikacích obcemi, které si mohou rozhodovat o organizování dopravy.</p> <p><b>Provozování trvale zapůjčeného auta</b></p> <p>Podmínka vlastnictví nebo provozování vozidla doložená velkým technickým průkazem, případně smlouvou o leasingu nebo z půjčovny, je zcela v souladu se zákonem. Řešením by tedy bylo přepsání (odkup nebo darování) vozidla.</p> <p><b>Nemožnost dopravovat dítě do zájmových kroužků v městské části s parkovacími zónami</b></p> Je věcí každého rodiče, aby vybral dítěti kroužky podle jeho a svých časových i dalších možností. I když může být nutnost hledání místa k parkování poblíž kroužku po zavedení parkovacích zón komplikovaná, neznamená to, že jsou parkovací zóny diskriminační. Problémy s parkováním jsou obdobné ve všech městech a obvykle se jako řešení nabízí hustší síť hromadné dopravy. Praha v tom není výjimkou.

---
title: "Ombudsman a ministryně pro místní rozvoj řešili s cestovními kancelářemi Lex Voucher"
oldUrl: "src/www.ochrance.cz/aktualne/tiskove-zpravy-2020/ombudsman-a-ministryne-pro-mistni-rozvoj-resili-s-cestovnimi-kancelaremi-lex-voucher"
date: 2020-06-11
perex: "<p>Na Ministerstvu pro místní rozvoj dnes proběhlo jednání za účasti ministryně Kláry Dostálové, veřejného ochránce práv Stanislava Křečka a předních zástupců českých cestovních kanceláří a agentur. Projednávala se právní úprava obsažená v zákoně o některých opatřeních ke zmírnění dopadů epidemie koronaviru na cestovní ruch a aktuální problémy spojené s postupy cestovních kanceláří.   </p>"
---

<!-- imported from the old website -->

<p><i>„Dnešní schůzka si kladla za hlavní cíl sjednotit pohled cestovních kanceláří, Ministerstva pro místní rozvoj a veřejného ochránce práv na to, jak by měla správně probíhat jednání cestovních kanceláří s klienty ohledně vystavování Lex voucherů, což považuji za velmi důležité. Většina dosavadních problémů totiž podle mého názoru pramení z nepochopení,“</i> uvedla ministryně Klára Dostálová.</p> <p><i>„Na dnešní jednání jsme jeli s cílem prodiskutovat s ministerstvem, dohledovými orgány i samotnými cestovními kancelářemi některé problémy při aplikaci zákona ‚lex voucher‘ v praxi. I když se nepodařilo odstranit všechny nejasnosti, považuji za pozitivní, že cestovní kanceláře naslouchaly našim názorům, a věřím, že naše diskuze bude přínosem nejen pro ně a pro dohledové orgány, ale v konečném výsledku i pro klienty,“</i> shrnul ombudsman Stanislav Křeček.</p> <p>Setkání se účastnili zástupci České obchodní inspekce, Ministerstva průmyslu a obchodu, Úřadu pro ochranu osobních údajů, Asociace cestovních kanceláří České republiky, Asociace českých cestovních kanceláří a agentur, České asociace pojišťoven a dále zástupci cestovních kanceláří. Na setkání byly diskutovány některé praktické otázky, které souvisejí s aplikací zákona, a ke kterým kancelář veřejného ochránce, stejně jakož i ministerstvo, obdržely řadu podnětů a dotazů ze strany spotřebitelů. Jednalo se například o způsobu, jak prokazovat, že občan, který má právo odmítnout poukaz na zájezd, patří do zranitelné skupiny, dále také záležitosti ohledně nekomunikace cestovních kanceláří z důvodu uzavření provozoven nebo nabídka náhradního zájezdu a jeho kvality. </p>

---
title: Brněnský magistrát vybírá nezákonný poplatek za povolení k vjezdu. Díky
  zásahu ombudsmana jej brzy zruší
date: 2024-12-09T09:44:12.708Z
vystupy:
  - tz
perex: >
  <p>Magistrát města Brna zakázal vjezd do ulice v&nbsp;městské zástavbě
  s&nbsp;bytovými domy. Výjimka je momentálně možná jen na základě individuální
  povolenky, za kterou magistrát účtuje &bdquo;manipulační&ldquo; poplatek. Ten
  je však v&nbsp;tomto případě nezákonný. Magistrát jej obhajoval
  administrativní zátěží spojenou s&nbsp;vydáváním povolenek. Po výzvě
  ombudsmana magistrát přislíbil poplatek zrušit.</p>
attachments:
  - title: Zákon o pozemních komunikacích
    file: https://www.zakonyprolidi.cz/cs/1997-13
---
<p>Magistrát města Brna umístil do slepé ulice Trýbova dopravní značku zákaz vjezdu. Vjezd je nyní možný jen na povolení. Za jeho vydání magistrát účtoval lidem poplatek 200 korun, který označil za &bdquo;manipulační&ldquo;.</p>

<p>Proti tomu se postavil obyvatel ulice Trýbova. Nesouhlasil s&nbsp;tím, že mu úřad tímto způsobem omezil příjezd k bydlišti. Zákaz vjezdu bez povolenky navíc dopadá i na jeho návštěvy či objednané řemeslníky. Pro každého z&nbsp;nich je potřeba vyřídit další individuální povolení.</p>

<p>Magistrát zákaz vjezdu obhajoval tím, že chce chránit místní obyvatele před přílivem řidičů hledajících parkovací místa zdarma.</p>

<p>Užívání pozemních komunikací je však, s&nbsp;výjimkou dálnic a parkování na místních komunikacích, ze zákona bezplatné, jak správně argumentoval místní obyvatel. Se svými námitkami ale u magistrátu neuspěl.</p>

<p>Obrátil se tedy na ombudsmana, který situaci prošetřil a následně jeho tvrzení potvrdil. Magistrát podle ombudsmana postupoval nezákonně, když na veřejné komunikaci zakázal vjezd motorových vozidel a za výjimky ze zákazu vybírá poplatek. Sám tak vytvořil systém, z něhož mu plyne administrativní zátěž v podobě vybírání individuálních povolenek. To jej však neopravňuje k tomu, aby chtěl po místních obyvatelích finanční kompenzaci.</p>

<p>Řešení magistrátu města Brna, jak zabránit zahlcení oblasti parkujícími auty, komentoval ombudsman Stanislav Křeček: <em>&bdquo;Nezpochybňuji, že pro některé obyvatele ulice Trýbova (a třeba i drtivou většinu z nich) je přijaté řešení líbivé, protože jim umožňuje za symbolickou cenu užívat ulici exkluzivně bez toho, že by v ní směli parkovat, ba vůbec do ní vjíždět, jiní řidiči. Organizace dopravy (parkování) ve městech má ale směřovat k tomu, aby volná parkovací místa rezidentů mohla být po dobu, kdy jsou mimo bydliště, využita jinými řidiči.&ldquo;</em></p>

<p>Ombudsman vyzval primátorku města Brna Markétu Vaňkovou, aby se k&nbsp;situaci vyjádřila a zajistila opatření k&nbsp;nápravě. Magistrát nakonec ustoupil a oznámil, že poplatek co nejdříve zruší.</p>

<p>S&nbsp;tímto řešením ombudsman plně souhlasí. Magistrát také vyzval, aby vždy důsledně vážil, na jakých ulicích zavede dopravním omezením zákaz vjezdu. Konstrukci brněnského magistrátu, který některé slepé ulice označuje za rezidenční vnitrobloky, považuje za nešťastnou: &bdquo;<em>Zavedením zákazů vjezdu a udělováním individuálních povolenek pro místní obyvatele dochází ke vzniku jakýchsi soukromých ulic s výhradním právem vjezdu, což může komplikovat pohyb v městských aglomeracích a vytvářet nerovnost mezi obyvateli slepých a průjezdních ulic.&ldquo;</em></p>

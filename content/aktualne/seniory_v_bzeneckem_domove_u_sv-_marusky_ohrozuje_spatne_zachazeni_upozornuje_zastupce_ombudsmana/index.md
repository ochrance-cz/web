---
title: "Seniory v bzeneckém Domově u sv. Marušky ohrožuje špatné zacházení,
  upozorňuje zástupce ombudsmana "
date: 2025-05-16T08:08:00
vystupy:
  - tz
perex: <p>Laici podávající léky bez potřebné kvalifikace, nedostatečně zajištěný
  pobyt klientů venku na čerstvém vzduchu, neodpovídající nutriční péče. Tak
  vypadaly některé z&nbsp;nedostatků v&nbsp;Domově u sv. Marušky v&nbsp;Bzenci,
  který podle svých webových stránek zajišťuje domácí péči již nesoběstačným a
  nemohoucím lidem. Sérii pochybení v&nbsp;tomto zařízení zjistil při loňské
  návštěvě zástupce ombudsmana Vít Alexander Schorm. Vedení domova ani po
  upomínce na jeho výtky nereagovalo.</p>
attachments:
  - title: Zpráva ze systematické návštěvy
    file: https://www.ochrance.cz/uploads-import/ESO/NZ%2025-2024_zprava.pdf
  - title: Výzva spolku
    file: https://www.ochrance.cz/uploads-import/ESO/NZ25_2024_vyzva_spolek.pdf
  - title: Opakovaná výzva
    file: https://www.ochrance.cz/uploads-import/ESO/NZ25_2024_vyzva_spolek_opakovana.pdf
  - title: "Ubytovací zařízení poskytující péči bez oprávnění – zpráva ze
      systematických návštěv ombudsmana "
    file: https://www.ochrance.cz/uploads-import/ESO/28-2014-NZ_Souhrnna_zprava_-_neregistrovana_zarizeni__CJ_.pdf
---
<p>Už od první chvíle bylo jasné, že návštěva týmu kanceláře ombudsmana v&nbsp;Domově u sv. Marušky nebude probíhat standardně. Personál je nejprve odmítl vpustit dovnitř, a i když nakonec omezený vstup umožnil, po zhruba čtyřech hodinách další spolupráci zcela odepřel.</p>
<p>Přístup do prostor domova stejně jako k&nbsp;dokumentaci tak měla návštěva omezený. Proto nemohla v&nbsp;plném rozsahu zhodnotit, zda dochází ke špatnému zacházení se zdejšími klienty, seniory závislými na&nbsp;poskytované péči. Zjištěné poznatky nicméně ukázaly vysoké riziko takového zacházení.</p>
<p>Situace je o to vážnější, že stát v&nbsp;současnosti nemá kontrolu nad kvalitou služeb, které domov provozuje. Zařízení totiž nemá registraci k&nbsp;poskytování pobytových sociálních služeb. Ze&nbsp;sdělení vedení i z předložených dokumentů však plyne, že&nbsp;znaky pobytové sociální služby domova pro&nbsp;seniory či domova se zvláštním režimem naplňuje.&nbsp;</p>
<p>Zástupce ombudsmana Vít Alexander Schorm varuje: 
<i>„Poskytování pobytové sociální služby bez registrace lidem s&nbsp;vysokým stupněm závislosti na&nbsp;péči je z&nbsp;hlediska špatného zacházení příliš rizikové a klientům neposkytuje žádné záruky. Domov u sv. Marušky by měl proto o registraci neprodleně zažádat, a pokud ji nezíská, poskytování sociální služby ukončit.“</i></p>
<p>Přes omezený čas, který měli v&nbsp;bzeneckém zařízení k dispozici, odhalili zaměstnanci kanceláře ombudsmana další závažné problémy. I když je odpovídající péče o klienty klíčová, odborné úkony, jako je podávání léků (včetně injekčních), zde prováděl nekvalifikovaný personál. Léky navíc nebyly uloženy bezpečně a hrozily chyby při jejich přípravě a podávání. Rovněž systém předávání informací o&nbsp;klientech nebyl nastaven spolehlivě a chybělo vedení pravidelné dokumentace.&nbsp;</p>
<p>Zástupce ombudsmana upozorňuje i na nedostatečnou nutriční péči: 
<i>„Při&nbsp;zaznamenané praxi může snadno dojít k dlouhodobému zanedbání výživy klienta. Spatřuji zde riziko možných fatálních důsledků</i>.“</p>
<p>Zarážející je také to, že prostory domova nebyly uzpůsobeny bezbariérově. Většina klientů měla přitom sníženou mobilitu. I to je jedna z příčin, která zde seniorům ztěžovala možnost pravidelného pobytu venku.&nbsp;</p>
<p>Přestože vedení uvedlo, že v domově nežijí klienti s náročným chováním, záznamy personálu ukázaly opak. Nadto vyvolávaly obavy z nezákonného omezování osobní svobody klientů.&nbsp;</p>
<p>
<i>„Vzhledem k&nbsp;neuspokojivým zjištěním a nulovému zájmu zařízení o zlepšení jsem se rozhodl upozornit na situaci v&nbsp;bzeneckém Domově u sv. Marušky veřejnost,“</i> uzavírá výsledky návštěvy Vít Alexander Schorm.</p>
<p>Z&nbsp;poznatků kanceláře ombudsmana vyplývá, že případ Domova u sv. Marušky není ojedinělý. V&nbsp;České republice působí řada nelegálních služeb, které nabízejí zajištění péče zejména seniorům. Jejich provoz však klienty může ohrožovat.</p>
<p>Zástupce ombudsmana se za této situace ztotožňuje s&nbsp;názorem, který koncem minulého roku vyslovil 
<a href="https://kraken.slv.cz/II.US2522/24">Ústavní soud</a>: 
<i>„… situace v oblasti péče o seniory, zejména jde-li o její dostupnost, není snadná a tato problematika musí být předmětem celospolečenských debat. Řešením však nemůže být zakládání nelegálních domovů pro seniory stojících mimo jakýkoli veřejnoprávní dohled a monitoring zacházení s osobami, které péči potřebují.“&nbsp;</i></p>
<blockquote>
<p>
<strong>Preventivní návštěvy před špatným zacházením</strong></p>
<p>Od roku 2006 provádí ombudsman systematické návštěvy míst, kde se nacházejí nebo mohou nacházet osoby omezené na svobodě veřejnou mocí nebo v důsledku závislosti na poskytované péči, s cílem posílit ochranu těchto osob před mučením, krutým, nelidským, ponižujícím zacházením nebo trestáním a jiným špatným zacházením.&nbsp;</p>
<p>Ubytovací zařízení poskytující péči (bez oprávnění) jsou jedním z takových&nbsp;zařízení.</p>
<p>Návštěvy probíhají zásadně neohlášeně. Zpravidla ji vykonávají pověření pracovníci kanceláře ombudsmana, konkrétně právníci specializovaní na&nbsp;oblasti sociálních služeb a&nbsp;všeobecné a&nbsp;psychiatrické sestry. Návštěva spočívá v&nbsp;prohlídce zařízení, pozorování, rozhovorech s&nbsp;vedoucím, zaměstnanci a&nbsp;klienty, studiu vnitřních předpisů zařízení a&nbsp;dokumentace včetně zdravotnické.&nbsp;</p>
<p>Návštěvy jsou preventivní, s&nbsp;cílem působit do&nbsp;budoucna a&nbsp;zvyšovat standard poskytování sociálních služeb.</p></blockquote>
<blockquote>
<p>
<strong>Co se rozumí špatným zacházením?</strong></p>
<p>V&nbsp;zařízeních, kde se poskytuje péče, může mít špatné zacházení například podobu nezajištění bezpečí nebo potřebné zdravotní péče, nerespektování lidské důstojnosti, práva na&nbsp;soukromí, posilování závislosti na&nbsp;poskytované péči, nerespektování práva na&nbsp;spoluúčast při&nbsp;rozhodování o&nbsp;vlastním životě, anebo neodůvodněného používání omezovacích prostředků.</p></blockquote>
<blockquote>
<p>
<strong>Neregistrovaná zařízení</strong></p>
<p>
<a href="https://www.e-sbirka.cz/sb/2006/108/2025-03-01?zalozka=text">Zákon o&nbsp;sociálních službách</a> definuje domov pro seniory jako zařízení poskytující pobytové služby pro lidi závislé na&nbsp;péči zejména kvůli jejich věku a domov se zvláštním režimem jako zařízení poskytující služby pro lidi například s&nbsp;různými typy demence. Zároveň zákon vymezuje okruh poskytovaných služeb. Pokud někdo poskytuje stejné služby, jako předpokládá zákon, musí k&nbsp;tomu získat registraci. Bez registrace chybí garance jakékoliv odbornosti pečujících, což může mít negativní dopad na&nbsp;zdraví ubytovaných seniorů.</p>
<p>Neregistrované sociální služby nepodléhají kontrole registračních podmínek ze strany registrujících orgánů ani inspekci poskytování sociálních služeb. Chybí tak potřebný dohled nad kvalitou poskytované péče.</p></blockquote>
<p>&nbsp;</p>

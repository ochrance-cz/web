---
title: "Další odsuzující rozsudek ESLP ve věci diskriminace romských žáků, tentokrát vůči Maďarsku"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/dalsi-odsuzujici-rozsudek-eslp-ve-veci-diskriminace-romskych-zaku-tentokrat-vuci-madar/"
date: 2013-02-06
perex: "<p>Dva maďarští Romové uspěli se svou stížností u Evropského soudu pro lidská práva ve Štrasburku. Namítali porušení svého práva na vzdělání (čl. 2 Protokolu č. 1 k Úmluvě o ochraně lidských práv a svobod) a zákaz diskriminace (čl. 14 Úmluvy). </p>"
---

<!-- imported from the old website -->

<p class="align-blok">Pánové István Horváth (nar. 1994) a András Kiss (nar. 1992) měli podobný osud. Oba studovali na zvláštní škole v Maďarsku (v městě Nyíregyháza), neboť jim v dětství odborníci diagnostikovali lehké mentální postižení. Podle výsledků oficiálních testů se jejich inteligenční kvocient pohyboval mezi 63 - 83 body. Oba žáci byli po čase podrobeni novým testům, z nichž vyplynulo, že dosahovali dobrých studijních výsledků. Přesto odborná komise doporučila jejich další vzdělávání ve zvláštní škole. Na letním táboře v roce 2005 oba žáci absolvovali několik testů, které byly připraveny nezávislými odborníky. Testy prokázaly, že ani jeden z nich nemá lehké mentální postižení a že mohou být vzděláváni v běžné základní škole podle standardního vzdělávacího programu. Nezávislí odborníci nadto dospěli k názoru, že diagnostické nástroje užívané v maďarském školství by měly být revidovány a že romští žáci by mohli uspět v testech vzdělávacích potřeb, pokud by tyto testy nebyly přizpůsobeny pouze dětem z majoritní společnosti.</p><p class="align-blok">V roce 2006 se oba žáci obrátili na maďarský soud s žalobou na porušení práva na rovné zacházení. Žalovali posudkovou komisi, která doporučila jejich vzdělávání ve zvláštní škole, obvodní radu (kontrolní orgán) a obě školy, kde žalobci studovali. Soud prvního stupně jejich žalobě vyhověl a přiznal jim peněžní odškodnění. Školy a obvodní rada podaly proti rozsudku odvolání, kterému odvolací soud vyhověl. Rozsudek odvolacího soudu potvrdil v roce 2010 i maďarský Nejvyšší soud, který ale v odůvodnění přiznal, že v maďarském vzdělávacím systému existují systémové nedostatky v diagnostice. Zároveň konstatoval, že je odpovědností státu vyvinout diagnostický nástroj, který by zohlednil sociální znevýhodnění romských žáků. </p><p class="align-blok">Po verdiktu maďarského Nejvyššího soudu se stěžovatelé obrátili na Evropský soud pro lidská práva, který dne 29. ledna 2013 vydal rozsudek, v němž dospěl k názoru, že Maďarsko porušilo Úmluvu o ochraně lidských práv a základních svobod. </p><p class="align-blok">Soud mimo jiné v odůvodnění rozsudku uvedl, že romské děti byly dlouhodobě výrazně nadreprezentovány ve zvláštních či pomocných školách, a to nejen v Maďarsku, ale také v jiných evropských státech. Skutkové okolnosti maďarského případu vedly Soud k závěru, že se jedná o nepřímou diskriminaci, a bylo na maďarské vládě, aby prokázala, že rozdílné zacházení nemělo v případě stěžovatelů nepřiměřené následky. </p><p class="align-blok">Soud porozuměl argumentu maďarské vlády, že její snaha o zachování speciálního školství byla motivována především hledáním vhodného řešení pro děti se speciálními vzdělávacími potřebami. Rovněž uznal, že maďarské státní orgány přijaly řadu opatření, aby bylo v budoucnu zabráněno nepřesné diagnostice. Přesto však nemohli soudci odhlédnout od skutečnosti, že se ve speciálních školách vyučuje podle redukovaného vzdělávacího programu a že tento systém způsobuje ve společnosti segregaci. V odůvodnění rozsudku byla citována i monitorující zpráva Evropské komise proti rasismu a intoleranci (ECRI)<a name="_GoBack"></a> z roku 2009, v níž je konstatováno, že naprostá většina maďarských dětí s lehkým mentálním postižením by sice mohla být integrována do běžných základních škol, ale byla nesprávně diagnostikována kvůli kulturním rozdílům. Takový přístup narušil nenávratně jejich vzdělávací dráhu.</p><p class="align-blok">Soud v odůvodnění rovněž zmínil problematiku testování. Diagnostické nástroje užívané v Maďarsku se ve světle tohoto případu ukázaly jako značně kontroverzní, neboť hranice lehké mentální retardace byla v Maďarsku na 86 bodech inteligenční škály. V jiných zemích (včetně České republiky) je to však 70 bodů. Navíc jsou užívané nástroje stále předmětem debat a sporů uvnitř vědecké obce.</p><p class="align-blok">Systém vzdělávání romských žáků v Maďarsku tak podle Evropského soudu pro lidská práva trpěl systémovými nedostatky a neměl dostatečné záruky k tomu, aby s romskými žáky bylo i přes jejich sociokulturní znevýhodnění zacházeno nediskriminačně. Ve výsledku byli stěžovatelé zbaveni možnosti získat kvalitní vzdělání a začlenit se do většinové společnosti. Maďarská vláda neunesla důkazní břemeno a soud konstatoval porušení zásady rovného zacházení a práva na vzdělání.</p><p class="align-blok">Verdikt ale není konečný. Účastníci (zejména odsouzená Maďarská republika) mohou navrhnout, aby se věcí zabýval Velký senát Evropského soudu pro lidská práva. </p><p>Rozsudek ESLP v angličtině je dostupný <a title="Otevření do nového okna" href="https://www.ochrance.cz/fileadmin/user_upload/DISKRIMINACE/aktuality/CASE_OF_HORVATH_AND_KISS_v._HUNGARY.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> zde</a> (427 kB, Adobe Acrobat dokument).</p><p>Tisková zpráva k případu (v angličtině) je <a title="Otevření do nového okna" href="https://www.ochrance.cz/fileadmin/user_upload/DISKRIMINACE/aktuality/Chamber_judgment_Horvath_and_Kiss_v._Hungary_29.01.13.pdf" target="_blank"><img alt="" src="https://www.ochrance.cz/typo3/ext/od_linkdesc/icons/pdf.gif" class="od_linkdesc_icon" /> zde</a> (197.4 kB, Adobe Acrobat dokument). </p><p>Komentář Evropského centra pro práva Romů (ERRC) naleznete <a title="Otevření do nového okna" href="http://www.errc.org/article/european-court-of-human-rights-says-state-parties-must-take-positive-measures-against-wrongful-placement-of-romani-children-in-special-schools/4089" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />. </p>

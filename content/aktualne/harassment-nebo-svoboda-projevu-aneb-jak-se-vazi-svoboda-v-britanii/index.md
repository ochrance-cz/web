---
title: "Harassment nebo svoboda projevu? Aneb jak se váží svoboda v Británii"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2013/harassment-nebo-svoboda-projevu-aneb-jak-se-vazi-svoboda-v-britanii/"
date: 2013-05-16
perex: "<p>Britský soud se zabýval zajímavým konfliktem mezi svobodou projevu a náboženskou svobodou. Na pozadí případu stojí kritika státu Izrael a obvinění z vícenásobné diskriminace v akademickém prostředí.</p>"
---

<!-- imported from the old website -->

<p class="align-blok">Dne 22. 3. 2013 vynesl Employment Tribunal se sídlem v Londýně rozsudek ve věci <em>Mr. R. Fraser vs University &amp; College Union</em> (case number: 2203290/2011). Soud zamítl stížnost pana Frasera, kterou se stěžovatel domáhal vyslovení nedovoleného, resp. nezákonného obtěžování ze strany University &amp; College Union z důvodu náboženství. </p><p class="align-blok">Z rekapitulace skutkového stavu v odůvodnění rozsudku vyplývá následující: </p><p class="align-blok">Odborová organizace College Union složená z členů dvou asociací univerzitních učitelů [Association of University Teachers („AUT“) a the National Association of Teachers in Further and Higher Education („NATFHE“)], která působila na shora označené univerzitě a zaměřovala svou činnost kromě profesních a finančních záležitostí také na politické problémy, dlouhodobě věnovala svou pozornost i velmi konfliktnímu tématu, jímž byla izraelsko-palestinská otázka. Pan Fraser působil od roku 2011 jako učitel matematiky na střední škole a od roku 2006 byl rovněž členem jedné z výše zmíněných asociací učitelů („NATFHE“), a z tohoto titulu se aktivně účastnil akcí pořádaných University &amp; College Union včetně politických debat.</p><p class="align-blok">Jakkoli stěžovatel neschvaloval za každou cenu vše, co se kdy v dějinách stalo ve jménu státu Izrael, v probíhajících debatách se vždy aktivně stavěl na stranu pro-židovskou. Narodil se totiž ve Velké Británii v roce 1947 jako dítě židovských uprchlíků, kteří opustili nacistické Německo v roce 1939. Stěžovatel sám se prohlásil za ortodoxního Žida a Sionistu s velmi úzkým vztahem k Izraeli. Své náboženské přesvědčení vnímal velmi silně a také citlivě, neboť členové jeho širší rodiny zahynuli v důsledku holocaustu. Způsob, jakým byly debaty na téma izraelsko-palestinských vztahů na půdě univerzity vedeny, však byly podle jeho přesvědčení nekorektní. Situace se vyhrotila natolik, že „ve hře“ byl i navrhovaný bojkot izraelských akademických institucí.  </p><p class="align-blok">Neshody dosáhly takové intenzity, že podle názoru stěžovatele naplnily znaky „institucionálního antisemitismu“ a obtěžování z důvodu náboženství. Nespokojenost stěžovatele vyústila v podání stížnosti dne 25. 8. 2011, v níž stěžovatel argumentoval dvěma zakázanými diskriminačními důvody (rasa + náboženství a víra, v tomto případě židovská). Soud posuzoval stížnost nejen v intencích vnitrostátní legislativy, tj. především dle britských pracovněprávních předpisů (jednalo se odborovou organizaci) a antidiskriminačního zákona („Equality Act“ 2010), ale rovněž ve světle Evropské úmluvy o ochraně lidských práv a základních svobod („EÚLP“), konkrétně čl. 10 (Svoboda projevu). </p><p class="align-blok">Soud v odůvodnění rozsudku konstatoval, že stěžovatel musí unést svou část důkazního břemene, tj. v tomto případě to, že urážlivé jednání protistrany bylo skutečně nežádoucí. Dále pak musí prokázáno, že jednání protistrany bylo úmyslné a bylo motivováno cílem urazit individuálně stěžovatele, což v případě politických debat, kterých se stěžovatel dobrovolně účastnil, a kdy se jedná o opakovanou kritiku určité náboženské skupiny či organizace neadresně, nelze dovodit. Soud uvedl, že s rizikem negativních emocí účastník politické debaty musí počítat, podobné aktivity nejsou pro každého. Podstata obtěžování tak podle soudu nebyla naplněna, i když naříkané jednání se chráněných charakteristik, tj. rasy a náboženství, dotýkalo. Soud proto po důkladné úvaze dospěl k závěru, že vyšší princip v tomto případě chrání svobodu projevu ve smyslu čl. 10 EÚLP. </p><p class="align-blok">Soudce A. M. Snelson závěrem vyslovil morální ponaučení v tom smyslu, že obě strany řízení se ještě mají hodně co učit, aby se naučily spolu vzájemně vycházet a kultivovat vzájemné vztahy a komunikaci, cit.: <em>„No doubt there are other lessons for the parties to learn. As they look to the future we hope that they will acknowledge the need to make a fresh start and work together with energy and determination to re-build trust. If they do so, a happier and more mutually beneficial relationship may yet develop.“</em> </p>

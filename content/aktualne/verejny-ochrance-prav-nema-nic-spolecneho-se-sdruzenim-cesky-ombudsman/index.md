---
title: "Veřejný ochránce práv nemá nic společného se sdružením Český ombudsman"
oldUrl: "src/www.ochrance.cz/aktualne/tiskove-zpravy-2011/verejny-ochrance-prav-nema-nic-spolecneho-se-sdruzenim-cesky-ombudsman"
date: 2011-12-06
perex: "<p></p>"
---

<!-- imported from the old website -->

<p>V poslední době ochránce zaznamenal dotazy na občanské sdružení Český ombudsman a své spojení s ním. Příležitostně také prostřednictvím tohoto sdružení obdrží stížnosti občanů, kteří se domnívali, že se o pomoc obracejí na veřejného ochránce práv, ve skutečnosti však svůj podnět adresovali občanskému sdružení, které s veřejným ochráncem práv nemá nic společného.</p><p>Zatímco veřejný ochránce práv je ze zákona oprávněn zahajovat šetření, žádat od orgánů státní správy vysvětlení a stanoviska, nahlížet do spisů, provádět místní šetření apod., a naopak orgány státní správy jsou povinny spolupracovat s ním a poskytnout mu součinnost, v případě občanského sdružení Český ombudsman tomu tak není. Občanské sdružení nemá vůči úřadům žádná oprávnění, nemůže činnost úřadů prošetřovat a je vůči nim ve stejném postavení, jako kterýkoli občan.</p><p>Někteří lidé si tyto rozdíly – zmateni slovem „ombudsman“ v názvu – bohužel, neuvědomují. Mylně se domnívají, že se jedná o veřejného ochránce práv, jeho pobočku či detašované pracoviště. Sdružení Český ombudsman však nemá fakticky žádné možnosti pomoci lidem, kteří se na něj obracejí, v lepších případech jejich záležitosti vyřeší tak, že je pošle veřejnému ochránci práv. Není třeba připomínat, že pokud v dané věci bylo možné například odvolání nebo přezkumné řízení, stává se, že lhůty k této obraně marně uplynuly dříve, než se věc dostala k veřejnému ochránci práv.</p><p>Aby nedocházelo k mýlkám, požádal veřejný ochránce práv sdružení Český ombudsman, aby transparentně informovalo veřejnost o svých možnostech pomáhat a nevzbuzovalo dojem, že jde o stejnou instituci se stejnými pravomocemi, jakou je veřejný ochránce práv. </p><p>Současně ochránce upozornil sdružení, že na svých internetových stránkách zveřejňuje jména, příjmení a bydliště lidí, kteří se na něj obrátili, i s popisem jejich problémů, což může být v rozporu se zákonem na ochranu osobních údajů. Není navíc jisté, zda lidé, kteří se na sdružení obrátili, poskytli souhlas se zveřejněním svým osobních údajů, či o této praxi sdružení vůbec vědí.</p><p> </p>

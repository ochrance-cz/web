---
title: Po osmi letech nemůže úřad vymáhat místní poplatek, který nevyměřil
date: 2021-03-09T07:56:26.495Z
vystupy:
  - tz
perex: "Ombudsman se zastal vlastníka pozemku, po němž úřad žádal po osmi letech
  zaplacení poplatku za zhodnocení pozemku, aniž by mu poplatek vyměřil.
  Ombudsman o tomto případu informoval Poslaneckou sněmovnu v rámci své
  čtvrtletní zprávy o činnosti. Upozornil, že pokud úřad v průběhu tříleté lhůty
  od vzniku poplatkové povinnosti nepodnikl žádné kroky, aby poplatek vyměřil,
  nemůže už dnes žádat jeho uhrazení. "
---
Na ombudsmana se obrátil vlastník pozemku s rekreačním objektem, protože nesouhlasil s místním poplatkem za zhodnocení stavebního pozemku. Uvedl, že obec v jejich zahradní čtvrti před několika lety vybudovala vodovod a kanalizaci a po vlastnících chtěla zaplatit místní poplatek za zhodnocení jejich pozemků. On sám poplatek nezaplatil a domníval se, že povinnost zaplatit je už nyní promlčená.

Ombudsman zjistil, že v roce 2011 nabyl právní moci kolaudační souhlas ke stavbě vodovodu a kanalizace a tímto dnem začala běžet tříletá lhůta pro stanovení poplatku. Stěžovatel poplatek za zhodnocení pozemku nezaplatil. Z jeho podkladů nevyplývalo, že by mu úřad vyměřil nezaplacený poplatek platebním výměrem, ani že by kdykoli činil úkony směřující k vyměření poplatku. Přitom po stěžovateli úřad ještě v roce 2019 požadoval zaplatit poplatek ve výši více než 40 000 Kč a informoval stěžovatele, že může poplatek zvýšit až na trojnásobek.

Podle daňového řádu vzniká poplatková povinnost okamžikem, kdy nastaly skutečnosti, které jsou předmětem poplatku, což je v tomto případě zhodnocení pozemku na základě kolaudace stavby vodovodu či kanalizace. Poplatek za zhodnocení pozemku je jednorázový. Pokud jej poplatník nezaplatí, má úřad 3 roky na to, aby mu vyměřil nedoplatek, který by pak mohl vymáhat.

Ombudsman upozornil úřad, že pokud poplatník neuhradil poplatek řádně a včas, musí mu ho správce daně vyměřit rozhodnutím. Tím jednoznačně určí výši poplatku (např. včetně sankčního zvýšení)*. „Úřad nemůže vyžadovat úhradu místního poplatku od žádného vlastníka pozemku, nejen od stěžovatele, pokud v rámci tříleté lhůty nepodnikl kroky pro stanovení poplatku,“* upozorňuje ombudsman Stanislav Křeček.

Úřad uznal námitky ombudsmana a přislíbil, že po stěžovateli nebude poplatek dále vyžadovat.
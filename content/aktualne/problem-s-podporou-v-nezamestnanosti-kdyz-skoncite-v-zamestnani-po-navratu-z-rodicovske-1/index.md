---
title: "Problém s podporou v nezaměstnanosti, když skončíte v zaměstnání po návratu z rodičovské dovolené"
vystupy:
  - tz
oldUrl: "/aktualne/tiskove-zpravy-2019/problem-s-podporou-v-nezamestnanosti-kdyz-skoncite-v-zamestnani-po-navratu-z-rodicovske-1"
date: 2019-01-02
perex: "<p>Rodiče dětí do 4 let, kteří se vrátí do zaměstnání po rodičovské dovolené, jejich pracovní poměr následně skončí, a nemají vyhlídky na brzké zaměstnání, by si měli dát pozor, aby se na úřadu práce přihlásili nejpozději do 3 pracovních dnů od skončení pracovního poměru. Pokud splňují zákonné podmínky pro přiznání podpory v nezaměstnanosti, ale do evidence úřadu práce přihlásí později, podpora jim bude přiznána jen v minimální výši.</p>"
---

<!-- imported from the old website -->

<p style="line-height: 17.92px; font-size: 12.8px;">Ombudsmanka se opakovaně setkává s případy žen (ale může jít i o muže), které po rodičovské dovolené nastoupily do zaměstnání, po nějaké době dostaly výpověď z organizačních důvodů nebo pracovní poměr samy ukončily a přihlásily se na úřadu práce. Namísto předpokládané výše podpory v nezaměstnanosti vypočítané z průměrného měsíčního čistého výdělku v posledním zaměstnání, jim však byla přiznána podpora jen v minimální výši. Důvodem byla skutečnost, že se na úřadu práce přihlásily po více než třech pracovních dnech (ať už z neznalosti nebo kvůli nedostatečnému poučení ze strany úřadu práce o důsledcích).</p><p style="line-height: 17.92px; font-size: 12.8px;">Zákon o zaměstnanosti stanoví, že na podporu má nárok osoba, která byla zaměstnána nebo výdělečně činná alespoň 12 měsíců v posledních dvou letech před zařazením do evidence na úřadu práce. Tuto podmínku splňuje i ten, kdo se v rozhodujícím období dvou let věnoval osobní péči o dítě ve věku do 4 let, protože ta je považována za náhradní dobu zaměstnání.</p><p style="line-height: 17.92px; font-size: 12.8px;">Podpora v nezaměstnanosti se vypočítává ze mzdy v posledním zaměstnání, a zákon o zaměstnanosti rovněž říká, že ten, kdo se na úřadu práce přihlásí nejpozději do 3 pracovních dnů po skončení zaměstnání, je do evidence uchazečů o zaměstnání zařazen ode dne následujícího po skončení pracovního poměru. Nedochází tedy k přetržce a evidence na úřadu práce přímo navazuje na poslední zaměstnání.</p><p style="line-height: 17.92px; font-size: 12.8px;"><b>Pokud se ale rodič, který byl před posledním zaměstnáním na rodičovské dovolené  a jehož dítě ještě nemá 4 roky, nepřihlásí na úřadu práce do tří pracovních dnů, automaticky se  to bere tak, že se po skončení zaměstnání vrátil k péči o dítě do 4 let.</b> Pro stanovení výše podpory v nezaměstnanosti se mu tedy jako poslední doba zaměstnání bude počítat péče o dítě do 4 let, tj. náhradní doba zaměstnání. V tomto případě se podpora vypočítá určitým násobkem z průměrné mzdy v národním hospodářství za 1. až 3. čtvrtletí předcházejícího kalendářního roku. <b>Podpora je pak jen v minimální výši – pro rok 2018 šlo o částku 4 315 Kč první dva měsíce, 3 452 Kč druhé dva měsíce a 3 164 Kč v dalším období.</b></p><p style="line-height: 17.92px; font-size: 12.8px;"><b>Pokud by se rodič přihlásil na úřadu práce do 3 pracovních dnů od skončení pracovního poměru</b>, evidence bude přímo navazovat na zaměstnání a <b>podpora se vypočítá z jeho skutečné průměrné měsíční čisté mzdy. Rozdíl je opravdu citelný, může jít až o 12 000 Kč</b>, o něž se rodič připraví jen tím, že se na úřadu práce zaevidoval po více než třech dnech (nejvyšší možná podpora v nezaměstnanosti je aktuálně 16 682 Kč).</p><p style="line-height: 17.92px; font-size: 12.8px;"><i>„Nejde o chybu zákona, spíš o případ, kdy se neznalost opravdu nevyplácí,“</i> shrnuje problém ombudsmanka a dodává: <i>„Už před čtyřmi lety jsme upozorňovali rodiče vracející se do zaměstnání, aby si na to dávali pozor. Případy takto postižených rodičů ale nejsou ojedinělé a stále se opakují.“</i></p><p style="line-height: 17.92px; font-size: 12.8px;">Současně ombudsmanka znovu apeluje na úřady práce, aby vysvětlovaly uchazečům o zaměstnání, kteří byli na rodičovské dovolené a dotazují se na postup při zařazení do evidence a podmínky pro přiznání podpory v nezaměstnanosti, jaké důsledky pro ně může mít pozdější přihlášení do evidence. Není totiž výjimkou, že rodiče, kteří se na ombudsmanku obracejí, uvádějí, že nebyli jasně poučeni nebo z poučení nepochopili, jaké důsledky pro ně může mít pozdější přihlášení do evidence.</p>

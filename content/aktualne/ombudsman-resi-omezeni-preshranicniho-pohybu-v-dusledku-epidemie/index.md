---
title: "Ombudsman řeší omezení přeshraničního pohybu v důsledku epidemie"
oldUrl: "src/www.ochrance.cz/aktualne/tiskove-zpravy-2020/ombudsman-resi-omezeni-preshranicniho-pohybu-v-dusledku-epidemie"
date: 2020-05-21
perex: "<p>Ombudsman Stanislav Křeček se 12. května obrátil na ministra vnitra ve věci opatření týkajících se překročení státní hranice, která byla přijata v souvislosti s epidemií. Ombudsman tak reaguje na podněty stěžovatelů, jichž se tato opatření dotýkají. Jedná se především o přeshraniční pracovníky, studenty, občany žijící v pohraničí nebo občany Evropské unie, kteří mají partnerský vztah s občanem České republiky. Ombudsman ministra požádal, aby během uvolňování opatření bylo na situaci těchto osob pamatováno.</p>"
---

<!-- imported from the old website -->

<p>“Volný pohyb pracovníků je za současné situace omezen dvojím způsobem – fyzicky, zavedením vnitřních hranic, a také prakticky, karanténními opatřeními. Pro přeshraniční pracovníky platí povinnost předložit lékařské potvrzení o absolvování testu při prvním překročení státní hranice a následně pravidelně každých 30 dnů. Podle Evropské komise omezení práva na volný pohyb pracovníků může být oprávněné z důvodu veřejného pořádku, veřejné bezpečnosti nebo veřejného zdraví. Musí však být nezbytné a přiměřené a musí být založeno na objektivních a nediskriminačních kritériích. Například Slovensko nebo Polsko s ohledem na zlepšující se situaci upustili od povinnosti přeshraničních pracovníků předkládat lékařské potvrzení o absolvování testu na koronavirus,” vysvětluje ombudsman a dodává: “Mám pochybnosti o nezbytnosti povinnosti přeshraničních pracovníků, žáků a studentů předložit lékařské potvrzení o absolvování testu PCR jednou za 30 dnů. Přivítal bych zdůvodnění tohoto požadavku vůči přeshraničním pracovníkům – například výsledky studie, která prokázala zvýšený počet nakažených osob v příhraniční oblasti.”</p><p>Dále ministra vnitra Jana Hamáčka v dopise upozornil na situaci občanů České republiky, kteří žijí v příhraniční oblasti na území sousedního státu. Přestože se jedná o osoby, které bydlí na území sousedního státu, mají školu, lékaře i příbuzné na území České republiky. Jde o osoby, kterým opatření omezující volný pohyb výrazně zasáhly do každodenního života. Usnesením vlády se všem občanům České republiky a cizincům s přechodným pobytem uložila povinnost oznámit vstup krajské hygienické stanici, nepředloží-li lékařské potvrzení o absolvování testu. </p><p>Tato povinnost neplatí pro cizince například v případě vstupu v naléhavých situacích, nepřekročí-li jeho doba pobytu na území České republiky 24 hodin. Ovšem na občany České republiky vstupující na území České republiky z důvodu naléhavé mimořádné situace toto usnesení vlády nepamatuje. Nestanovuje pro ně výjimku z povinnosti předložit potvrzení o absolvování PCR testu nebo nahlásit vstup krajské hygienické stanici. Současně ministra v této záležitosti upozornil na nejednotnou praxi na hraničních přechodech týkající se vyžadování dokumentů pro vstup a na zmatečné informace na stránkách ministerstva v této věci.</p><p>Poslední záležitostí, ve které se v dopise na ministra obrátil, jsou podněty občanů České republiky, kteří mají trvalý partnerský vztah s občanem Evropské unie, který pobývá v jiném členském státě – nejčastěji ve státě sousedním. „Jedná se o případy, kdy se partneři před epidemií vídali pravidelně o víkendech nebo plánovali sestěhování do společné domácnosti, když jim do jejich životů vstoupila epidemie a přijatá opatření je rozdělila. V některých z těchto případů si k jednomu z partnerů již vytvořily vztah také děti druhého z nich a odloučení tak těžce doléhá i na tyto děti. Požádal jsem proto ministra o posouzení umožnění vstupu cizinců také v těchto případech,” říká ombudsman.</p><p>Současně se coby vedlejší účastník zapojil do řízení před Ústavním soudem ve věci návrhu skupiny senátorů na zrušení části usnesení vlády, kterým byla stanovena povinnost přeshraničních pracovníků předkládat lékařské potvrzení o absolvování negativního testu jednou za 30 dnů. „S návrhem skupiny senátorů jsem se ztotožnil. Jelikož se v souvislosti s koncem nouzového stavu přijatá opatření stala věcí ministra zdravotnictví, obrátím se v této záležitosti také na něj,” uzavírá ombudsman.</p><h5>Vyjádření pro Ústavní soud: <a href="https://www.ochrance.cz/fileadmin/user_upload/ESO/SZD_18-20_vyjadreni_k_navrhu_US.pdf" style="font-size: 12.8px; font-weight: normal;">https://www.ochrance.cz/fileadmin/user_upload/ESO/SZD_18-20_vyjadreni_k_navrhu_US.pdf</a></h5>

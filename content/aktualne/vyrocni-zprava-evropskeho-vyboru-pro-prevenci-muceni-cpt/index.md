---
title: "Výroční zpráva Evropského výboru pro prevenci mučení (CPT)"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2019/vyrocni-zprava-evropskeho-vyboru-pro-prevenci-muceni-cpt/"
date: 2019-05-15
perex: "<p>Stejně jako český národní preventivní mechanismus i CPT zveřejnil svou výroční zprávu za rok 2018, v níž shrnuje svoji aktivitu za uplynulý rok a jednu kapitolu věnuje svým doporučením vůči policii v souvislosti s prevencí špatného zacházení.</p>"
---

<!-- imported from the old website -->

<p>V roce 2018 CPT navštívil 18 států, mimo jiné včetně České republiky a Slovenska. Netradičně bylo více návštěv dopředu neplánovaných, vyžádaných okolnostmi vzniklými v průběhu roku, což je trend, v němž chce výbor pokračovat v budoucnosti, protože tato strategie umožňuje rychleji reagovat na aktuální problémy států v oblasti prevence špatného zacházení. Jednou z těchto návštěv bylo například monitorování návratové operace do Afghánistánu organizované Německem pod záštitou Frontexu.</p> <p>Ve výroční zprávě CPT zdůrazňuje jím opakovaně doporučované tři záruky pro osoby v policejní detenci: právo na přístup k právnímu zástupci, právo požádat o vyšetření lékařem podle svého výběru a právo osoby, aby o jejím zadržení byla informována třetí strana podle vlastního výběru. Tématu policejní detence se věnuje výbor rozsáhle, vzhledem k tomu, že v některých státech se riziko špatného zacházení zvyšuje při snaze získat přiznání viny či jiné informace.</p> <p>Pro práci národního preventivního mechanismu jsou standardy CPT jednou z inspirací pro vlastní doporučení navštíveným zařízení, proto je sledování činnosti tohoto orgánu důležitým aspektem pro odborné posouzení situace i v České republice. Navíc jedna z členek českého národního preventivního mechanismu je zároveň i členkou CPT. </p> <p>Celé znění výroční zprávy CPT za rok 2018 v anglickém jazyce si můžete přečíst <a href="https://rm.coe.int/16809420e3" target="_blank">zde</a>.</p>

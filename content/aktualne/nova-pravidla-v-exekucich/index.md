---
title: "Nová pravidla v exekucích"
vystupy:
  - tz
oldUrl: "/aktualne/tiskove-zpravy-2009/nova-pravidla-v-exekucich"
date: 2009-08-26
perex: "<p></p><p>Od 20. července 2009 se obstavení účtu (jednoho z účtů) dlužníka-povinného nedotkne částky odpovídající dvojnásobku životního minima (celkem 6.252 Kč). Tuto částku banka povinnému na jeho žádost vyplatí. Jde pouze o jednorázovou ochranu povinných.</p>"
---

<!-- imported from the old website -->

<p>Stejnou částku nesmí exekutor dlužníkovi zabavit, pokud u něj nalezne hotové peníze. Zabavit může jen to, co tuto částku přesahuje. Zároveň však i nadále platí pravidlo, že v žádném případě nelze zabavit ty peníze, které nesporně pocházejí z nároků, které exekuci nepodléhají (například z dávek pomoci v hmotné nouzi).</p><p>Ochránce již v minulosti usiloval o účinnou ochranu dlužníků-povinných v případech, kdy je jim na účet poukazována mzda, důchod, sociální dávky a jiné prostředky, které jinak exekuci nepodléhají nebo jí podléhají jen částečně. Nové ustanovení má tedy bránit dočasnému absolutnímu nedostatku finančních prostředků, ke kterému docházelo. Jiné postupy, které dlužník dříve mohl využít k uvolnění těchto prostředků (návrh na částečné zastavení exekuce), totiž neskýtaly jistotu dostatečně rychlého řešení. Nové ustanovení není celkovým řešením problematiky, ale pouze dílčím opatřením bránícím vzniku krizových situací dlužníků. Do budoucna lze očekávat komplexní přepracování právní úpravy.</p><h4>Obstavení účtu</h4><p>Nadále platí, že v současnosti exekuci nepodléhají například dávky pomoci v hmotné nouzi, jednorázové dávky státní sociální podpory a z opakující se dávek státní sociální podpory příspěvek na bydlení. Mzda, důchod, nemocenské, peněžitá pomoc v mateřství, ostatní opakující se dávky státní sociální podpory (například rodičovský příspěvek, sociální příplatek) a další vymezené příjmy, je možné postihnout exekucí jen částečně, formou srážek.</p><p>Pokud exekutor přistoupí k obstavení bankovního účtu, nezkoumá předtím, odkud pocházejí peníze na něj připsané. Jsou-li na účet poukazovány příjmy, které jinak exekuci nepodléhají, doporučuje ochránce obrátit se na zaměstnavatele (plátce důchodu, úřad vyplácející dávky) a požádat ho, aby peníze napříště vyplácel jinak, ne na bankovní účet. Za účelem ochrany prostředků aktuálně připsaných na účet pak může dlužník-povinný podat návrh na částečné zastavení exekuce s poukazem na zmíněnou nepostižitelnost prostředků připsaných na účet. Původ peněz doloží např. výpisy z účtu za několik posledních měsíců.</p><p>Vedle těchto pravidel od 20. července 2009 nově platí, že se obstavení účtu (jednoho z účtů povinného) nedotkne částky odpovídající dvojnásobku životního minima (aktuálně 6252 Kč). Tuto částku banka povinnému vyplatí a vyrozumí o tom soud. Jde o jednorázovou ochranu a je na povinném, aby v dále využil výše popsané postupy.</p><h4>Prodej movitých věcí</h4><p>Při exekuci prodejem movitých věcí exekutor nemůže zabavit věci, které dlužník nezbytně potřebuje k uspokojování hmotných potřeb svých a své rodiny nebo k plnění svých pracovních úkolů. Jde zejména o oděv, obvyklé vybavení domácnosti, snubní prsteny a jiné osobní předměty, zdravotnické potřeby a hotové peníze do částky dvojnásobku životního minima jednotlivce (aktuálně 6252 Kč).</p>

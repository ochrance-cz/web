---
title: "Při prodeji vozidla si hlídejte přepis v registru vozidel"
vystupy:
  - tz
oldUrl: "/aktualne/tiskove-zpravy-2020/pri-prodeji-vozidla-si-hlidejte-prepis-v-registru-vozidel/"
date: 2020-04-06
perex: "<p>Ombudsman varuje před spoléháním se na to, že při prodeji vozu zajistí kupující přepis v registru vozidel. I nyní platí desetidenní lhůta pro přepis, po jejím uplynutí už je přepis komplikovaný. V praxi stále dochází k případům, kdy kvůli neprovedenému přepisu je pokuta za dopravní přestupek uložena bývalému vlastníkovi. V registru vozidel je stále veden jako vlastník a nese za provoz vozidla odpovědnost. </p>"
---

<!-- imported from the old website -->

<p>Nedávno se o tom přesvědčil stěžovatel z Prahy. Prodal auto, dohodli se, že kupující zajistí přepis v registru vozidel. Stěžovatel k tomu dal kupujícímu plnou moc. Než kupující převod provedl, dopustit se s vozidlem dopravního přestupku. Pokutu ale dostal bývalý vlastník. Bránil se tím, že úřadu sdělil jméno přestupce a doložil to kupní smlouvou. Protože se ale nový majitel a skutečný přestupce na výzvu úřadu nedostavil, úřad sdělil stěžovateli, že za přestupek odpovídá on jako evidovaný vlastník a provozovatel a pokutu musí uhradit.</p><p>Pojem provozovatele vozidla je zákonem o provozu na pozemních komunikacích vymezen na základě evidenčního principu. Není tedy rozhodující, kdo je faktickým vlastníkem, ale kdo je jako vlastník a provozovatel zapsán v registru vozidel. Ten také za provoz vozidla odpovídá. Tento názor dlouhodobě zastává i Nejvyšší správní soud. Proto je důležité si při prodeji vozidla pohlídat, aby nejpozději do 10 dnů došlo k přepisu. Nespoléhat pouze na kupujícího, včas si ověřit, zda k přepisu došlo. Nejbezpečnější je jít převod provést společně s kupujícím. I stěžovatel z Prahy by se své odpovědnosti za přestupek zbavil, pokud by ještě předtím, než s autem nový vlastník spáchal přestupek, požádal o zápis změny vlastníka v registru vozidel. Teď mu hrozí, jako mnoha dalším, kteří se spoléhali na kupujícího, že zůstane v registru vozidel zapsán jako vlastník a budou mu chodit pokuty za přestupky spáchané kupujícím.</p><p>Ombudsman v této souvislosti upozorňuje, že v aktuálním nouzovém stavu je třeba myslet i na to, že úřady jsou pro veřejnost otevřeny jen několik hodin týdně. O to důležitější je s přepisem neotálet.</p><h5>Jak předejít problémům:</h5><p></p><ol><li>Smlouvu o prodeji uzavírejte písemně a ověřte si správnost údajů o kupujícím.</li><li>Jděte na úřad provést přepis vozidla společně s kupujícím.</li><li>Pokud dáváte kupujícímu plnou moc k zajištění přepisu, ověřte si, že k přepisu došlo. Lhůta je 10 dnů!</li><li>Jestliže zjistíte, že k přepisu nedošlo, okamžitě jděte na registr vozidel a sami požádejte o změnu vlastníka a provozovatele. Lze to udělat ve lhůtě 30 dnů od evidenční kontroly.</li><li>V případě, že už uplynulo i 30 dnů od evidenční kontroly, nelze situaci řešit jinak, než soudní cestou – žalobou na určení vlastnického práva k vozidlu. Po celou dobu řízení ale nese odpovědnost za provoz vozidla ten, kdo je v evidenci veden jako vlastník a provozovatel.</li></ol><p></p>

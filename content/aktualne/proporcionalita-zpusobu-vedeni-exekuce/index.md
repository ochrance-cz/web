---
title: "Proporcionalita způsobu vedení exekuce"
vystupy:
  - tz
oldUrl: "/aktualne/tiskove-zpravy-2014/proporcionalita-zpusobu-vedeni-exekuce"
date: 2014-05-12
perex: "<p>Automatické zřizování exekutorského zástavního práva, bez ohledu na hodnotu vymáhané pohledávky a celkovou hodnotu postižených nemovitostí povinného, je nezákonné. Stejně nezákonné je také automatické vydávání exekučních příkazů k prodeji nemovitostí povinného, bez ohledu na hodnotu vymáhané pohledávky s veškerým očekávaným příslušenstvím a zejména bez ohledu na možnost uspokojení vymáhané pohledávky přednostními způsoby exekuce.</p>"
---

<!-- imported from the old website -->

<p>Zástupce ochránkyně uzavřel šetření postupu Ministerstva spravedlnosti při vykonávání dohledu nad činností soudního exekutora. Stěžovatel poukazoval na <strong>nepřiměřenost</strong> provedení exekuce, neboť exekutor „zablokoval“ jedenáct jeho nemovitostí v hodnotě několika milionů Kč (a dále tři běžné účty) pro vymáhání nezaplacení výživného na syna v celkové výši 71 196 Kč. Stěžovatel v dané věci podával opravné prostředky, zasílal žádosti o zastavení exekuce a o odblokování majetku, stížnosti ministerstvu na postup exekutora, upozorňoval, že dlužnou částku exekutorovi uhradil na jeho účet.</p><p>Ochránce šetřením zjistil, že exekutor v dané věci zřídil exekutorské zástavní právo ke všem nemovitostem povinného netvořícím jednotný funkční celek. Současně vydal exekuční příkazy k prodeji těchto nemovitostí, a to bez ohledu na výši vymáhané pohledávky. Ministerstvo spravedlnosti tento postup exekutorovi nevytklo. </p><p>Ochránce dospěl k závěru, že je nutné vždy posuzovat proporcionalitu cíle exekuce a nutných zásahů do práv povinného. Pokud by k uhrazení pohledávky s veškerým příslušenstvím, i s patřičnou rezervou dle ustanovení 58 odst. 1 exekučního řádu, postačovalo zřízení zástavního práva <strong>jen k některým nemovitostem</strong> povinného (k jednomu funkčnímu celku), <strong>je nadbytečné zřizovat zástavní právo i k dalším nemovitostem</strong>, a omezovat tak práva povinného nad míru potřebnou k zajištění práv oprávněného. </p><p>Za použití argumentace a minori ad maius tyto závěry dopadají i na praxi „automatického“ vydávání exekučních příkazů nařizujících provedení exekuce prodejem (všech) nemovitostí povinného. Ochránce má za to, že <strong>k automatickému nařizování exekuce prodejem (všech) nemovitostí povinného není legitimní důvod</strong>. </p><p>Ministerstvo spravedlnosti se nakonec s těmito závěry ztotožnilo a potvrdilo, že vydání exekučního příkazu k prodeji nemovitosti nemá pouze zajišťovací charakter a tím spíše je u něj nutné klást důraz na přiměřenost. Zástupce ochránkyně proto uvítal úsilí ministerstva kárně stíhat exekutory za nepřiměřenost způsobu provedení exekuce prodejem nemovitých věcí a přislíbil ministerstvu plnou podporu. </p><p>Negativní dopady nepřiměřenosti zřizování exekutorského zástavního práva zmírnila novela exekučního řádu, která odstranila zákaz nakládání s majetkem, na němž bylo zřízeno exekutorské zástavní právo. </p><p><a href="/uploads-import/STANOVISKA/soudy/Dohled_nad_exekucemi/2559-11-JHO-ZZ.pdf" target="_blank">Podrobná zpráva z šetření</a></p>

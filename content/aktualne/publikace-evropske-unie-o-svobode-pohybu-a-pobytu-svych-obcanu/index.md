---
title: "Publikace Evropské unie o svobodě pohybu a pobytu svých občanů"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/publikace-evropske-unie-o-svobode-pohybu-a-pobytu-svych-obcanu/"
date: 2018-10-04
perex: "<p>„Uplatňování práv občanů Evropské unie – soudy členských států prosazují svobodu pohybu a práva související“ je nejnovějším titulem vydaným Agenturou Evropské unie pro základní práva se sídlem ve Vídni.</p>"
---

<!-- imported from the old website -->

<p>Směrnice Evropského parlamentu a Rady 2004/38/ES o právu občanů Unie a jejich rodinných příslušníků volně se pohybovat a pobývat na území jiných členských států je platná již od dubna 2006. Přesto v praxi stále dochází k případům, kdy správní a soudní orgány členských států při procesu rozhodování dostatečně nezohledňují ani výše uvedenou směrnici 2004/38/ES, ani judikaturu Soudního dvora Evropské unie, případně Evropského soudu pro lidská práva.</p> <p>Proč si dané téma zaslouží naši pozornost? Počet občanů EU, kteří žijí v jiném členském státě, než je jejich domovský, neustále roste. Dle Eurostatu dosáhl jejich počet na začátku roku 2017 necelých 17 000 000.</p> <p>Studie je rozdělena do tří tematických částí, a sice:</p><ul><li>Zákaz diskriminace na základě státní příslušnosti</li><li>Právo občanů Unie a jejich rodinných příslušníků svobodně se pohybovat a pobývat v jiném členském státě</li><li>Politická práva občanů EU – rozsah a předpoklady.</li></ul><p><span style="font-size: 12.8px;">Zprávu doplňuje věcný rejstřík, který čtenářům pomůže ve snadné orientaci. Jednotlivá rozhodnutí jsou přehledně roztříděna podle soudního tělesa, které danou věc projednávalo. Judikaturu Soudního dvora Evropské unie a Evropského soudu pro lidská práva doplňují rozhodnutí soudů členských států v abecedním pořadí dle jména zemí.</span></p> <p>V jakém světle se ve sborníku prezentuje Česká republika? Autoři vybrali k publikaci pouze dvě rozhodnutí, a sice usnesení Krajského soudu v Brně č. 64 A 6/2014 – 20, a dále usnesení Nejvyššího správního soudu č. 3 As 4/2010 – 151. V prvně jmenovaném Krajský soud posuzoval, zda je v souladu s právem Evropské unie pravidlo obsažené v zákoně č. 491/2001 Sb. o volbách do zastupitelstev obcí, podle něhož náleží aktivní a pasivní volební právo pouze osobám s trvalým pobytem na území obce. Zmiňovaný požadavek přihlášení k trvalému pobytu byl Krajským soudem shledán vůči jiným občanům Evropské unie jako diskriminační, jelikož zatímco je podmínka trvalého pobytu u občanů ČR splněna pouhou evidencí, občané jiných členských států mohou trvalý pobyt získat teprve po několika letech pobytu v ČR. Ve vybraném usnesení Nejvyššího správního soudu se tento na návrh žalobce, jemuž byl správním orgánem uložen trest vyhoštění, zabýval výklady pojmů <i>„veřejný pořádek“</i>, respektive<i> „závažné narušení veřejného pořádku“</i>. Soud dospěl k názoru, že pro účely výkladu ustanovení cizineckého zákona, „je třeba brát v úvahu nejen účel daného právního předpisu, ale také kontext samotného ustanovení.“ NSS  dále konstatoval, že <i>„Narušením veřejného pořádku podle § 119 odst. 2 písm. b) cizineckého zákona pak může být jen takové jednání, které bude představovat skutečné, aktuální a dostatečně závažné ohrožení některého ze základních zájmů společnosti. I v takovém případě je však potřeba zohlednit individuální okolnosti života cizince a přihlédnout k jeho celkové životní situaci.“</i></p> <p>Autoři zprávy zastávají stanovisko, že Evropská komise by měla unijní státy přimět k systematickému sběru relevantních dat, jakož i katalogizaci správních a soudních rozhodnutí. Členské státy by měly efektivněji využívat evropský portál e-Justice. To by zajisté zjednodušilo monitorování harmonizace předpisů členských zemí v této oblasti a tím i eliminovalo stávající problémy, tedy především:</p><ul><li>Neznalost a/nebo nesprávnou aplikaci evropského práva správními a soudními orgány. Nemalé rozdíly byly zaznamenány i v rámci jednotlivých zemí.</li><li>Nerovné zacházení s občany ze strany státních, avšak i soukromých subjektů, a sice v oblasti zaměstnanosti, přístupu k bydlení, zboží a službám.</li><li>Zanedbatelné uplatňování aktivního a pasivního volebního práva ze strany občanů pobývajících v jiném členském státě. </li></ul> <p>Pokud jsme ve Vás vzbudili zvědavost, celou publikaci najdete zde: <a title="Otevření do nového okna" href="http://www.equineteurope.org/Freedom-of-movement-rights-versus-reality-for-EU-citizens" target="_blank">http://www.equineteurope.org/Freedom-of-movement-rights-versus-reality-for-EU-citizens</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p>

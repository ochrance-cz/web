---
title: "Co vyplývá z nejnovější zprávy Komisaře pro lidská práva Rady Evropy pro Českou republiku?"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2013/co-vyplyva-z-nejnovejsi-zpravy-komisare-pro-lidska-prava-rady-evropy-pro-ceskou-republiku/"
date: 2013-03-12
perex: "<p>Komisař pro lidská práva Rady Evropy, Nils Muižnieks, navštívil ve dnech 12. - 15. listopadu loňského roku Českou republiku a následně na základě této návštěvy pojmenoval nejpalčivější problémy, s nimiž se v České republice setkávají menšiny i majoritní společnost při zajištění základních práv.</p>"
---

<!-- imported from the old website -->

<p class="align-blok">Komisař ve své <a title="Otevření do nového okna" href="/uploads-import/DISKRIMINACE/aktuality/zprava_komisare_pro_lidska_prava_Rady_Evropy_2013.pdf" target="_blank"> zprávě</a> (320.6 kB, Adobe Acrobat dokument) poukazuje na postavení Romů v české společnosti a na prozatím nedostačující snahy státu učinit opatření pro zlepšení jejich postavení. Vítá sice různé aktivity směřované především do Strategie boje proti sociálnímu vyloučení pro léta 2011-2015, ale poukazuje na jejich nevymahatelnost a na potřebu efektivnějšího institucionálnějšího zajištění koordinace otázek romské menšiny, k čemuž by mělo dojít mj. posílením mandátu Rady vlády pro záležitosti romské menšiny. Dále zdůrazňuje význam <a title="Otevření do nového okna" href="http://www.coe.int/t/dghl/monitoring/ecri/activities/Themes/Ethnic_statistics_and_data_protection.pdf" target="_blank">sběru etnických dat</a>  a namítá, že bez něj je obtížné plánovat a realizovat integrační opatření.</p><p class="align-blok">Komisař pro lidská práva si je vědom toho, že se Romové stávají často oběťmi trestných činů motivovaných rasovou nenávistí (tzv. hate crimes), ačkoliv jej jejich zastoupení v české společnosti velmi nízké (1, 4 – 2, 8 %). </p><p class="align-blok">Za dvě oblasti, v nichž by mělo dojít k efektivnější podpoře Romů, považuje vzdělávání a bydlení. Stěžejním tématem je přetrvávající segregace romských dětí ve školách pro žáky s lehčími formami mentálního postižení i jiné formy segregace romské komunity. Dále vyjadřuje politování nad tím, že jsou tito žáci případně vzděláváni výhradně ve třídách nebo školách pro romské děti. Zdůrazňuje tedy, že dochází nejen k jisté formě institucionálního znevýhodnění, ale také teritoriálního – územního. Přitom apeluje na vládu, aby se vyjádřila k dalšímu postupu vůči základním školám praktickým (bývalým zvláštním školám), kde se stále vzdělává značná část Romů, jak ostatně ukázal také <a href="http://www.ochrance.cz/tiskove-zpravy/tiskove-zpravy-2012/vyzkum-potvrdil-neprimou-diskriminaci-romskych-zaku/">výzkum</a> ochránce z roku 2012). </p><p class="align-blok">Význam inkluze, zejména prostřednictvím zapojení do standardních základních škol, zdůrazňuje komisař ve své zprávě nejen u romských žáků, ale také u žáků se zdravotním postižením. Uvádí, že Česká republika stále vzdělává příliš velké počty žáků podle speciálních osnov (vzdělávacích programů) a ve speciálních vzdělávacích institucích. Domnívá se, že i děti s postižením jsou segregované a že česká legislativa jednoduše nezajišťuje inkluzívní vzdělávání. Poukazuje na nízké počty žáků s postižením integrovaných v běžných základních školách, jakož i na to, že se Česká vláda v konsolidovaném Akčním plánu (můžete si přečíst <a title="Otevření do nového okna" href="/uploads-import/DISKRIMINACE/aktuality/Plan_opatreni__k_vykonu_rozsudku_D._H.pdf" target="_blank"> zde</a> (667 kB, Adobe Acrobat dokument)) k výkonu rozsudku <a title="Otevření do nového okna" href="/uploads-import/DISKRIMINACE/aktuality/DH-rozsudekGC.pdf" target="_blank"> D. H. a ostatní vs. Česká republika</a> (529.5 kB, Adobe Acrobat dokument) nezavázala ke zrušení speciálních (praktických) škol. </p><p class="align-blok">Pokud jde obecně o zajištění práv osob s postižením, kvituje ratifikaci Úmluvy o právech osob se zdravotním postižením (CPRD), jakož i navazující národní aktivity, opět ale poukazuje na potřebu zjišťovat data týkající se osob s postižením, mj. údaje o počtech žáků vzdělávaných podle upravených vzdělávacích programů, resp. vzdělávaných ve speciálních školách. Uvádí, že mezi hlavní principy integračních snah by mělo patřit právě zajištění inkluzívního vzdělávání, život v komunitě, právo činit rozhodnutí a právo na práci. Zdůrazňuje přitom, že právě vyčlenění osob s postižením z běžných základních škol nastartuje celoživotní exkluzi této části společnosti. Proto se komisař domnívá, že je nepochybně třeba zajistit dětem se speciálními potřebami potřebná opatření ke vzdělávání v běžných školách, s odpovídající finanční podporou ze strany státu. </p><p class="align-blok">V této souvislosti komisař zmiňuje také skutečnost, že zdravotní postižení patří mezi důvody jmenované českým antidiskriminačním zákonem, na základě kterých není povoleno nelegitimně rozlišovat, ovšem pojetí diskriminace na základě postižení je podle jeho závěrů poněkud užší, než jak diskriminaci pojímá zmíněná Úmluva o právech osob se zdravotním postižením. Na jiném místě své zprávy hodnotí efektivitu národní antidiskriminační úpravy obecně tak, že lze jisté nedostatky sledovat v těch případech diskriminace, kdy je obtížné identifikovat oběť, popř. i v situacích, kdy je diskriminací zasažen neurčitý počet obětí. Vítá nicméně aktivity veřejného ochránce práv jako národního mechanismu ochrany před diskriminací, tj. equality body, jako přínosné. Současně se domnívá, že by bylo vhodné mu svěřit výraznější kompetence, zejména v podobě vydávání právně závazných rozhodnutí týkajících se diskriminace. </p>

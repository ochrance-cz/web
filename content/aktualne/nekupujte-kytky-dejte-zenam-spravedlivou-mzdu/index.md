---
title: "Nekupujte kytky, dejte ženám spravedlivou mzdu"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2019/nekupujte-kytky-dejte-zenam-spravedlivou-mzdu/"
date: 2019-03-25
perex: "<p>Ženy samoživitelky chodí do práce, starají se o děti a často třou bídu s nouzí jako před sto lety. Jak je to možné? </p>"
---

<!-- imported from the old website -->

<p>Dvakrát za rok se v květinářství utvoří fronty mužů, aby koupili ženě kytku. Ženy mají trochu smůlu, protože jsou tyto dva dny těsně za sebou. V polovině února vyžene muže do květinářství Valentýn a 8. března Mezinárodní den žen. Takto z vnějšku vypadají oba dva dny podobně. Kytka jako kytka. Jenomže není svátek jako svátek. Mezinárodní den žen si připomínáme více než sto let. Na jeho počátku stály demonstrace a nebyly to demonstrace za hezkou kytku, ale demonstrace za rovnoprávnost. Obvykle se soudí, že má tento den kořeny v protestech švadlen, které v únoru roku 1908 vyšly v počtu několika tisíc do ulic New Yorku. Demonstrovaly za volební právo, zkrácení pracovní doby a zvýšení mezd.</p><p> Od protestů newyorských švadlen uběhlo více než jedno století, dvě světové války a jedna studená. Dost času, aby se elementární požadavky statečných žen naplnily. Že by ženy neměly volební právo, si už neumíme představit. Byť ve Švýcarsku, zemi, která je dnes vydávána za vzor demokracie, si ženy musely na volební právo počkat až do roku 1971, a v jednom švýcarském kantonu dokonce až do roku 1990. Pracovní dobu se rovněž podařilo přiblížit lidským možnostem, byť je současný čtyřicetihodinový pracovní týden daleko za očekáváním, které měli lidé před sto lety vůči budoucnosti.</p><p> Ženy dnes mohou vykonávat stejnou práci jako muži. Během uplynulého století pronikly do všech oborů, i když na začátku stálo obvyklé: Tohle přece žena dělat nemůže! Může. Ženy jsou vidět na všech pozicích, od řidiček autobusů po astronautky. Jenomže jedna věc vidět není a zůstává skrytá za touto viditelnou rovnoprávností. <br /> Po celém světě dostávají ženy za stejnou práci nižší mzdu než jejich mužští kolegové. V Česku je tento rozdíl druhý nejvyšší v Evropě, kdy ženy mají v průměru o 22 procent nižší mzdy. Ženy tak svou prací dotují muže. Ženy samoživitelky patří k těm nejohroženějším chudobou. Chodí do práce, starají se o děti a často třou bídu s nouzí. Jako před sto lety. Jak je to vůbec možné?</p><p> Jednou z příčin je, že se to ženy na konkrétních pozicích nikdy nedozvědí. Nejenže není zvykem bavit se o penězích, ale v mnoha firmách je to zakázáno. Pokud kdysi bylo hlavním motorem protestů pracujících a odborů zajistit stejné ohodnocení za stejnou práci pro všechny, dnes jsou podobné požadavky znemožňovány pomocí doložek o mlčenlivosti. Těmi firmy zavazují zaměstnance nesdělovat nikomu výši mzdy. Každý je pobízen k tomu, aby si mzdu vyjednával individuálně, sám za sebe. Tento postup však pro zaměstnance a zaměstnankyně nenese žádné výhody, a jak nám ukazují statistiky nerovného odměňování, ženy jsou systematicky znevýhodňovány.</p><p> Z celoevropského průzkumu, který si nechala zpracovat Evropská komise, plyne, že pokud by se lidé dozvěděli, že vydělávají méně než ostatní na stejné pozici, šli by za nadřízeným a snažili by se s ním domluvit. Tomu ale mnohé firmy brání a je v tom skrytý paradox. Pokud by byl každý odměňován na základě své skutečné práce, nebylo by nutné dělat s platy takové tajnosti. Jenomže odměňována není často ani tak odvedená práce, jako schopnost si vyjednat peníze. Odměňována není pracovitost, ale sebevědomí.</p><p> Což mi připomíná primářku jedné okresní nemocnice, která se na mě obrátila s námitkou diskriminace. Nedopatřením totiž zjistila, že její kolega na stejné pozici ve stejné nemocnici dostává dvojnásobnou mzdu. Zjistit po letech tvrdé a odpovědné práce, že si vás zaměstnavatel cení jen polovičně, není nic příjemného. <br /> Tajnosti zakládají podezření a podezření zase nedůvěru. Je na férových zaměstnavatelích, aby tuto atmosféru vzájemné nedůvěry začali rozptylovat. Řešení je totiž dvojí. Zaměstnavatelé by měli upustit od doložky o mlčenlivosti v oblasti ohodnocení, kdy její zakotvení je právně těžko obhajitelné.</p><p> A zaměstnanci a zaměstnankyně by se měli přestat bát hovořit o své práci a o své odměně. Bez otevřené debaty se k spravedlivé společnosti nedopracujeme. Nejedná se přitom o žádný bezvýznamný detail. Jsou to především ženy a ženy samoživitelky, kdo jsou u nás nejvíce ohroženy chudobou, a jedním z důvodů je také jejich nedostatečné ohodnocení.</p><p> Mezinárodní den žen nevznikl proto, aby ženy dostaly jednou za rok kytku a byly oslavovány pro svou krásu. Mezinárodní den žen je připomínkou boje za rovnoprávnost. Měl by nám ženám připomínat, že za svá práva musíme bojovat. Milé ženy, já vám přeji k svátku důstojnou mzdu za vaši práci. Kytku si už za ni koupíte samy. </p><p>Anna Šabatová, ombudsmanka</p><p>Komentář vyšel 8. března 2019 v Hospodářských novinách</p>

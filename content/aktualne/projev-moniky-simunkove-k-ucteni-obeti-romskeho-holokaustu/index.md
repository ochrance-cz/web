---
title: "Projev Moniky Šimůnkové k uctění obětí romského holokaustu"
vystupy:
  - tz
oldUrl: "/aktualne2/aktualne/tiskove-zpravy-2020/projev-moniky-simunkove-k-ucteni-obeti-romskeho-holokaustu/"
date: 2020-03-09
perex: "<p></p>"
---

<!-- imported from the old website -->

<p>Vážené dámy, vážení pánové,</p><p>je mi velkou ctí být zde dnes spolu s Vámi a uctít památku romského holocaustu, který zůstává mementem, na které nesmíme nikdy zapomenout.</p><p> Romové to v naší zemi neměli lehké nikdy. Zákony a vyhlášky na ně mířily za Rakouska-Uherska, první republiky i protektorátu. Potlačit se je snažil také režim minulý. Sotva tento režim padl, vzedmula se v raných devadesátých letech vlna neonacismu a rasisticky motivovaných vražd.</p><p>Dnes, o pár dekád později, máme v naší zemi vyloučené lokality a segregované školy. Stále se mnoho veřejně činných osob nestydí pronášet rasistické věty a vynášet kartu kolektivní viny, jako by se z minulosti nebylo možné nikdy poučit.</p><p>Před 77 lety vyjel z Brna první transport více než tisíce Romů do koncentračního tábora Osvětim. Následovaly další transporty romských mužů, žen a dětí. Většina se nikdy nevrátila.</p><p>Jejich osud byl zpečetěn, protože se narodili jako Romové. Protože je po staletí většinová společnost vyčleňovala ze svých řad. Slovy i skutky.</p><p>Také nesmíme zapomenout, že i později, již po prožitých hrůzách holocaustu, začalo docházet k dalšímu výraznému zásahu do lidských práv, a to do osobní integrity mnohých romských žen, kdy byly nuceny podstoupit nezákonné sterilizace. Podle zprávy ombudsmana z roku 2005 a následných šetření ze strany neziskových organizací se jedná o stovky případů, které nebyly dodnes odškodněny. Pevně věřím, že se  brzy dočkáme schválení zákona, o který se již mnoho let zasazuji, na jehož znění jsem pracovala, a který nyní leží v poslanecké sněmovně a čeká na své schválení. Zákon by alespoň finančně odškodnil oběti tohoto ostudného zločinu. </p><p>V případě dluhů z minulosti je pak třeba ocenit, že alespoň v případě památníku v Letech u Písku došlo k velkému posunu a česká vláda udělala velký krok k vyšší míře důstojnosti tohoto pietního místa.</p><p>Vážené dámy, vážení pánové, žádný zločin se však nestane sám od sebe. Před oněmi necelými osmdesáti lety Romy vybrali a odvedli zcela konkrétní lidé. Jiní lidé vypravili vlaky a další je drželi v koncentračním táboře, odkud je poslali na smrt. Mnoho lidí konalo, protože dostali příkaz a v mašinerii systému o něm tolik nepřemýšleli, či se báli. V každé době lidé často hovoří a jednají, aniž by si často byli vědomi důsledků svých činů.</p><p>Snad bychom se alespoň z toho mohli poučit. Snad bychom mohli chvíli přemýšlet, než vyslovíme něco, co jiné zraňuje, co ubližuje, co vytváří předpolí pro daleko horší zločiny, které dnes často nedovedeme předvídat. </p><p>My, kdo žijeme dnes, můžeme jen stěží napravit zločiny minulosti. Můžeme však v naší přítomnosti jednat tak, abychom jakémukoliv bezpráví, jak současnému tak i budoucímu, alespoň zabránili či předcházeli.</p><p>Já ze své pozice zástupkyně ombudsmana se k tomuto budu snažit maximálně přispět. </p><p><b>Monika Šimůnková, <span style="font-size: 12.8px;">zástupkyně ombudsmana.</span></b></p><p style="line-height: 17.92px; font-size: 12.8px;">7. března 2020 u příležitosti pietního shromáždění k uctění památky obětí holokaustu Romů a Sintů.</p><p></p><p><img src="/uploads-import/uploads/RTEmagicC_FDig_015_2020_res_57_WEB.jpg.jpg" width="600" height="400" alt="" /></p><p>Foto: <span style="color: rgb(28, 30, 33); font-family: Helvetica, Arial, sans-serif; font-size: 14px;">Adam Holubovský, Muzeum romské kultury.</span><br /><br /><a href="https://www.rommuz.cz/pietni-akt-v-muzeu-romske-kultury-2/" style="font-size: 12.8px;">https://www.rommuz.cz/pietni-akt-v-muzeu-romske-kultury-2/</a></p>

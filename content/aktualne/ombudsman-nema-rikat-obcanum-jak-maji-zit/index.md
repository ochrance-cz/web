---
title: "Ombudsman nemá říkat občanům, jak mají žít"
tags:
  - Tisková zpráva
oldUrl: "/aktualne/tiskove-zpravy-2020/ombudsman-nema-rikat-obcanum-jak-maji-zit"
date: 2020-12-09
perex: "<p>Loni uplynulo dvacet let od přijetí zákona o veřejném ochránci práv, v letošním roce pak uplyne již sedmdesát let od přijetí Evropské úmluvy o lidských právech a 10. prosince si jako každoročně připomeneme Den lidských práv. Snad je to příležitost k alespoň krátkému zamyšlení nad stavem lidských práv i ombudsmanství u nás.</p>"
---

<!-- imported from the old website -->

<p><span style="font-size: 12.8px;">Nemyslím si však, že bychom i v této oblasti vstupovali do lehkých časů. Jedním z důvodů možných problémů je skutečnost, že občané i bez podrobnější znalosti této problematiky vidí zřetelný rozpor, před kterým stojíme. Na straně jedné Evropská unie předkládá dokumenty a stanoviska, v poslední době např. Evropský pilíř sociálních práv (EPSP), které mají rozšířit a prohloubit dosavadní katalog lidských práv.</span></p> <p>Ale na straně druhé, ve jménu týchž práv, táž Unie nebrání vzniku a rostoucí aktivitě společenství těch, kteří naši představu o lidských právech neuznávají, nerespektují je a zřetelně deklarují představu o jiném uspořádání celého evropského společenství. Lidé ztrácejí trpělivost a podvědomě cítí, že rovnost, na které jsou lidská práva založena, se vytrácí.</p> <p>Začínáme žít ve světě, kdy právo je uplatňováno selektivně, je zřetelně odděleno od souvisejících povinností, k jejichž formulování v „deklaraci“ nebo „pilíři“ se nikdo nechystá. Pak ovšem aktuální definování pravidel „právního státu“ se stává spíš politickou kategorií než příspěvkem v posilování skutečných práv.</p> <p>Druhým závažným problémem je skutečnost, že pomalu, ale jistě v obecném povědomí lidská práva nejsou chápána jako běžná součást každodenního života občanů, ale jsou mnohými vykládána jako elitářská exkluzivita mající s chápáním a myšlením obyčejných lidí málo společného. Tak přece naprostá většina lidí chápe, že v našem společenství muži a ženy mají stejná práva, ale s rozpaky přijímají některé genderové nápady a představy skupin, které si výklad lidských práv pro sebe privatizují a toto své pojetí považují za jedině správné.</p> <p>Stejně tak naprostá většina občanů chápe, že lidé s odlišnou sexuální orientací mají naprosto stejné právo žít po svém jako jiní, a většina takto orientovaných občanů chápe svoji sexuální orientaci za soukromou věc. Ale rozhodně se nehodlají předvádět na různých „pride“ nebo před radnicemi při realizaci „manželství pro všechny“.</p> <p>Ti, kteří chápou lidská práva jako exkluzivitu menšin, nehájí ve skutečnosti skutečná lidská práva, ale jen zájmy nepočetných aktivistů. Jejich hlasitě sdělované představy vyvolávají v širokých vrstvách spíš alergii než respekt ke skutečným občanským a politickým právům.</p> <p>Jsme konfrontováni se snahami institucionálně rozšířit ochranu lidských práv např. o dětského ombudsmana nebo o zřízení další národní instituce bdící nad ochranou lidských práv. Ale na straně druhé pokračujeme, a to podle mého názoru jen z důvodů politické korektnosti, v dosavadní neefektivní snaze o jejich ochranu.</p> <p>Řešení problematiky Romů je toho zřetelným dokladem. Ve zprávě o stavu romské menšiny, která se nyní připravuje, není ani slovo o vyloučených lokalitách, a to přesto, že život v nich patří k naléhavým problémům života Romů u nás. Co nám brání říkat pravdu? V Mosteckém deníku 10. 11. píše „odborník na integraci Romů“ Miroslav Brož toto: „V Čechách se to dělá vždycky o Romech bez Romů. Když se pro ně vymyslí nějaký plán, tak se jich nikdo na nic nezeptá, co si o tom myslí, a postaví je před hotovou věc.“</p> <p>Když jsem se v nedávném článku naopak zeptal, proč se Romové, tak jako ostatní občané, nestarají o své bydlení sami, v čemž jistě nelze spatřovat nic, co by uráželo důstojnost člověka nebo se negativně dotýkalo jeho práv, spustila se kolem tohoto výroku mediální kampaň jako proti něčemu zcela nepatřičnému. Dokonce i právníci Rekonstrukce státu ve svém hodnocení stavu lidských práv, kterou tato organizace uveřejnila v listopadu, v této souvislosti „upozorňují na výroky ombudsmana“.</p> <p>Má-li dnes ombudsman plnit svoji funkci, musí, podle mého názoru, rezignovat na snahu o politickou korektnost a zcela zřetelně pojmenovávat věci těmi jmény, která považuje za odpovídající realitě. Nesmí být vázán ohledy na složité předivo vzájemných společenských, politických, správních nebo i osobních vztahů, které jistou míru politické korektnosti snad vyžadují, neboť, jak jsem o tom hluboce přesvědčen, občané už mají plné zuby toho, že jim jsou problémy společnosti prezentovány způsobem, který je ve zjevném rozporu s jejich každodenní zkušeností. Což jinak než snahou o politickou korektnost vysvětlit nelze.</p> <p>Rozhodně si nemyslím, že by bylo úkolem ombudsmana říkat občanům, jak mají žít, a už vůbec, co si mají myslet.</p> <p>Autor: Stanislav Křeček, veřejný ochránce práv</p> <p>Vyšlo v Právu 8. 12. 2020</p>

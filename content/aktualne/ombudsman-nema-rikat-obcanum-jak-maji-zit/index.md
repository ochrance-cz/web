---
title: Ombudsman nemá říkat občanům, jak mají žít
vystupy:
  - tz
oldUrl: /aktualne/tiskove-zpravy-2020/ombudsman-nema-rikat-obcanum-jak-maji-zit
date: 2020-12-09
perex: <p>Loni uplynulo dvacet let od přijetí zákona o veřejném ochránci práv,
  v letošním roce pak uplyne již sedmdesát let od přijetí Evropské úmluvy
  o lidských právech a 10. prosince si jako každoročně připomeneme Den lidských
  práv. Snad je to příležitost k alespoň krátkému zamyšlení nad stavem lidských
  práv i ombudsmanství u nás.</p>
---
<!-- imported from the old website -->
<p>Nemyslím si však, že&nbsp;bychom i&nbsp;v&nbsp;této oblasti vstupovali do&nbsp;lehkých časů. Jedním z&nbsp;důvodů možných problémů je skutečnost, že&nbsp;občané i&nbsp;bez podrobnější znalosti této problematiky vidí zřetelný rozpor, před kterým stojíme. Na&nbsp;straně jedné Evropská unie předkládá dokumenty a&nbsp;stanoviska, v&nbsp;poslední době např.&nbsp;Evropský pilíř sociálních práv (EPSP), které mají rozšířit a&nbsp;prohloubit dosavadní katalog lidských práv.</p>

<p>Ale na&nbsp;straně druhé, ve&nbsp;jménu týchž práv, táž Unie nebrání vzniku a&nbsp;rostoucí aktivitě společenství těch, kteří naši představu o&nbsp;lidských právech neuznávají, nerespektují je a&nbsp;zřetelně deklarují představu o&nbsp;jiném uspořádání celého evropského společenství. Lidé ztrácejí trpělivost a&nbsp;podvědomě cítí, že&nbsp;rovnost, na&nbsp;které jsou lidská práva založena, se vytrácí.</p>

<p>Začínáme žít ve&nbsp;světě, kdy právo je uplatňováno selektivně, je zřetelně odděleno od&nbsp;souvisejících povinností, k&nbsp;jejichž formulování v&nbsp;&bdquo;deklaraci&ldquo; nebo &bdquo;pilíři&ldquo; se nikdo nechystá. Pak ovšem aktuální definování pravidel &bdquo;právního státu&ldquo; se stává spíš politickou kategorií než příspěvkem v&nbsp;posilování skutečných práv.</p>

<p>Druhým závažným problémem je skutečnost, že&nbsp;pomalu, ale jistě v&nbsp;obecném povědomí lidská práva nejsou chápána jako běžná součást každodenního života občanů, ale jsou mnohými vykládána jako elitářská exkluzivita mající s&nbsp;chápáním a&nbsp;myšlením obyčejných lidí málo společného. Tak přece naprostá většina lidí chápe, že&nbsp;v&nbsp;našem společenství muži a&nbsp;ženy mají stejná práva, ale s&nbsp;rozpaky přijímají některé genderové nápady a&nbsp;představy skupin, které si výklad lidských práv pro sebe privatizují a&nbsp;toto své pojetí považují za&nbsp;jedině správné.</p>

<p>Stejně tak naprostá většina občanů chápe, že&nbsp;lidé s&nbsp;odlišnou sexuální orientací mají naprosto stejné právo žít po&nbsp;svém jako jiní, a&nbsp;většina takto orientovaných občanů chápe svoji sexuální orientaci za&nbsp;soukromou věc. Ale rozhodně se nehodlají předvádět na&nbsp;různých &bdquo;pride&ldquo; nebo před radnicemi při realizaci &bdquo;manželství pro všechny&ldquo;.</p>

<p>Ti, kteří chápou lidská práva jako exkluzivitu menšin, nehájí ve&nbsp;skutečnosti skutečná lidská práva, ale jen zájmy nepočetných aktivistů. Jejich hlasitě sdělované představy vyvolávají v&nbsp;širokých vrstvách spíš alergii než respekt ke&nbsp;skutečným občanským a&nbsp;politickým právům.</p>

<p>Jsme konfrontováni se snahami institucionálně rozšířit ochranu lidských práv např.&nbsp;o&nbsp;dětského ombudsmana nebo o&nbsp;zřízení další národní instituce bdící nad ochranou lidských práv. Ale na&nbsp;straně druhé pokračujeme, a&nbsp;to podle mého názoru jen z&nbsp;důvodů politické korektnosti, v&nbsp;dosavadní neefektivní snaze o&nbsp;jejich ochranu.</p>

<p>Řešení problematiky Romů je toho zřetelným dokladem. Ve&nbsp;zprávě o&nbsp;stavu romské menšiny, která se nyní připravuje, není ani slovo o&nbsp;vyloučených lokalitách, a&nbsp;to přesto, že&nbsp;život v&nbsp;nich patří k&nbsp;naléhavým problémům života Romů u&nbsp;nás. Co nám brání říkat pravdu? V&nbsp;Mosteckém deníku 10.&nbsp;11.&nbsp;píše &bdquo;odborník na&nbsp;integraci Romů&ldquo; Miroslav Brož toto: &bdquo;V Čechách se to dělá vždycky o&nbsp;Romech bez Romů. Když se pro ně vymyslí nějaký plán, tak se jich nikdo na&nbsp;nic nezeptá, co si o&nbsp;tom myslí, a&nbsp;postaví je před hotovou věc.&ldquo;</p>

<p>Když jsem se v&nbsp;nedávném článku naopak zeptal, proč se Romové, tak jako ostatní občané, nestarají o&nbsp;své bydlení sami, v&nbsp;čemž jistě nelze spatřovat nic, co by uráželo důstojnost člověka nebo se negativně dotýkalo jeho práv, spustila se kolem tohoto výroku mediální kampaň jako proti něčemu zcela nepatřičnému. Dokonce i&nbsp;právníci Rekonstrukce státu ve&nbsp;svém hodnocení stavu lidských práv, kterou tato organizace uveřejnila v&nbsp;listopadu, v&nbsp;této souvislosti &bdquo;upozorňují na&nbsp;výroky ombudsmana&ldquo;.</p>

<p>Má-li dnes ombudsman plnit svoji funkci, musí, podle mého názoru, rezignovat na&nbsp;snahu o&nbsp;politickou korektnost a&nbsp;zcela zřetelně pojmenovávat věci těmi jmény, která považuje za&nbsp;odpovídající realitě. Nesmí být vázán ohledy na&nbsp;složité předivo vzájemných společenských, politických, správních nebo i&nbsp;osobních vztahů, které jistou míru politické korektnosti snad vyžadují, neboť, jak jsem o&nbsp;tom hluboce přesvědčen, občané už mají plné zuby toho, že&nbsp;jim jsou problémy společnosti prezentovány způsobem, který je ve&nbsp;zjevném rozporu s&nbsp;jejich každodenní zkušeností. Což jinak než snahou o&nbsp;politickou korektnost vysvětlit nelze.</p>

<p>Rozhodně si nemyslím, že&nbsp;by bylo úkolem ombudsmana říkat občanům, jak mají žít, a&nbsp;už vůbec, co si mají myslet.</p>

<p>Autor: Stanislav Křeček, veřejný ochránce práv</p>

<p>Vyšlo v&nbsp;Právu 8.&nbsp;12.&nbsp;2020</p>

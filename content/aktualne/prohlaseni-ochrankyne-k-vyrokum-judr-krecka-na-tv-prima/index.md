---
title: "Prohlášení ochránkyně k výrokům JUDr. Křečka na TV Prima"
vystupy:
  - tz
oldUrl: "/aktualne/tiskove-zpravy-2016/prohlaseni-ochrankyne-k-vyrokum-judr-krecka-na-tv-prima/"
date: 2016-02-19
perex: "<p></p>"
---

<!-- imported from the old website -->

<p>Výroky a hodnocení pronesená JUDr. Stanislavem Křečkem k reportáži televize Prima v kauze „iráckých křesťanů“ dne 18. 2. 2016 ve zpravodajství této televize nejsou stanoviskem instituce veřejného ochránce práv. </p> <p>Bez ohledu na obsah tohoto vyjádření je politováníhodné, že můj zástupce hodnotí celou kauzu veřejně v okamžiku, kdy je skupinou senátorů teprve podána stížnost Radě pro rozhlasové a televizní vysílání, která má věc podrobně prošetřit. Hodnocení této kauzy nespadá do jeho agendy a bylo navíc učiněno pro médium, proti němuž stížnost senátorů směřuje.</p> <p>Nemůžeme vyloučit, že se některý z aktérů později obrátí na veřejného ochránce práv, aby posoudil, zda Rada pro rozhlasové a televizní vysílání vyhodnotila stížnost na TV Prima v souladu se zákonem a s principy dobré správy. Předčasné vyjádření JUDr. Křečka tak narušuje princip zdrženlivosti a nestrannosti, jímž jsme oba vázáni.</p> <p>Je rovněž otázkou, zda konkrétním hodnocením problematické reportáže namísto Rady, jakožto úřadu k tomu povolanému, a dříve než tento úřad případ vůbec projednal, neporušil JUDr. Stanislav Křeček § 1 odst. 9, který nám oběma zakazuje zasahovat do činnosti úřadů jiným způsobem, než stanoví zákon o veřejném ochránci práv.</p><p>Mgr. Anna Šabatová, Ph.D., veřejná ochránkyně práv</p>

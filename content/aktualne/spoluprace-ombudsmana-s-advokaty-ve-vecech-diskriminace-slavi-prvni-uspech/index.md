---
title: "Spolupráce ombudsmana s advokáty ve věcech diskriminace slaví první úspěch"
tags:
  - Tisková zpráva
oldUrl: "/aktualne/tiskove-zpravy-2013/spoluprace-ombudsmana-s-advokaty-ve-vecech-diskriminace-slavi-prvni-uspech"
date: 2013-04-10
perex: "<p>Hned první případ diskriminace, který od veřejného ochránce práv převzali advokáti zapojení do projektu pro bono centrum skončil ukončením diskriminačního jednání a omluvou oběti diskriminace.</p>"
---

<!-- imported from the old website -->

<p>Ochránce šetřil případ diskriminace osob se zrakovým postižením při cestování hromadnou dopravou. Řidiči dopravního podniku s odvoláním na přepravní řád neumožňovali přepravu zrakově postižených v doprovodu psa se speciálním výcvikem, pokud pes neměl náhubek. Tato podmínka však má opodstatnění pouze u běžných psů, kteří nemají status vodicího či asistenčního psa. Pro osoby se zdravotním postižením v doprovodu vodicího psa jde o limitující omezení, protože jedním z úkolů těchto speciálně vycvičených psů je např. i podávání předmětů apod. Při použití náhubku je pomoc psa zcela vyloučena. Bezpečnostní rizika pro ostatní cestující jsou přitom omezena právě speciálním výcvikem, který vodicí psi podstupují. Vodicí pes je srovnatelný s jakoukoli jinou nezbytnou kompenzační pomůckou, kterou osoby se zdravotním postižením využívají (např. berle, invalidní vozík apod.). V konečném důsledku tak byli zrakově postižení fakticky vyloučeni z využívání hromadné dopravy. </p><p>Ochránce konstatoval, že se jedná o přímou diskriminaci v přístupu ke službám z důvodu zdravotního postižení. Vzhledem k tomu, že ani po vydání zprávy s právním rozborem a argumenty prokazujícími diskriminaci nedošlo k nápravě, obrátil se ochránce na Pro bono alianci, občanské sdružení spolupracující s advokáty zastupujícími klienty, kteří nemají finanční prostředky na právní služby. Předložil jim případ s návrhem, aby zajistili zastupování nevidomých v žalobě proti dopravnímu podniku. Pro bono alianci se záhy podařilo najít advokáta ochotného případu se věnovat.</p><p>Advokát obeslal dopravní podnik předžalobní upomínkou s výzvou, aby dopravní podnik změnil smluvní přepravní podmínky a výslovně do nich zakotvil výjimku pro psy se speciálním výcvikem. Dopravní podnik tuto změnu následně provedl, takže nyní už nejsou u vodicích a asistenčních psů vyžadovány náhubky. Dopravní podnik se také zdravotně postiženým stěžovatelům písemně omluvil za nepříjemnosti, které jim vznikly, když jim byly při cestování se speciálně vycvičenými psy kladeny diskriminační podmínky.</p><p>Spolupráce ochránce a Pro bono aliance bude pokračovat i na dalších případech, zejména v oblasti diskriminace, a to na základě memoranda o spolupráci při podávání žalob a správních podání ve prospěch stěžovatelů. Jestliže ochránce zjistí, že se v konkrétním případě jednalo o diskriminaci, oběť diskriminace se hodlá bránit soudní cestou a jde o osobu bez finančních prostředků na právní služby, poskytne jí informace o možnosti bezplatné právní pomoci prostřednictvím sdružení Pro bono aliance. Pro bono aliance pak vyhledá z více než 50 zapojených advokátních kancelářích v České republice advokáta, který se případu bude bezplatně věnovat.</p>

---
title: "Věk nesmí být důvodem pro výpověď. Nejvyšší soud se zastal diskriminované ženy"
oldUrl: "src/www.ochrance.cz/aktualne/tiskove-zpravy-2019/vek-nesmi-byt-duvodem-pro-vypoved-nejvyssi-soud-se-zastal-diskriminovane-zeny"
date: 2019-11-26
perex: "<p>Nejvyšší soud definitivně uzavřel případ diskriminace ženy z důvodu věku, na jejíž stranu se postavila ombudsmanka. Žena byla zaměstnankyní soudu, u kterého dostala spolu s dalšími kolegyněmi výpověď. Nadřízený jim jako jediný důvod sdělil, že dosáhly důchodového věku. Jedna z žen se s takovým jednáním odmítla smířit a svůj případ vyhrála u několika soudů.</p>"
---

<!-- imported from the old website -->

<p>Daný soud dal výpověď několika svým zaměstnankyním. Roční odměny pak nevyplatil těm z nich, které odmítly přistoupit na dohodu o ukončení pracovního poměru. Nadřízený jim pak dle jejich slov vyhrožoval, že je bude přesouvat z místa na místo, dokud samy neodejdou. Nakonec dostaly ženy výpověď pro nadbytečnost, aby zaměstnavatel vzápětí vypsal výběrové řízení na jejich místo. </p> <p>Ženy se obrátily na ombudsmanku Annu Šabatovou, která ve své zprávě o zjištění diskriminace konstatovala, že se soud dopustil přímé diskriminace z důvodu věku. Ženám také poskytla metodickou pomoc pro antidiskriminační žalobu. </p> <p>Jedna z žen pak se svou žalobou uspěla u okresního soudu, který označil výpověď pro nadbytečnost za neplatnou. Rozsudek potvrdil také odvolací soud a nyní případ definitivně uzavřel Nejvyšší soud, ke kterému její zaměstnavatel podal dovolání. </p> <p>Antidiskriminační žaloba dalších dvou žen byla dočasně přerušena, protože se čekalo na výsledek tohoto soudu. </p>

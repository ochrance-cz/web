---
title: "Nová studie odkrývá zkušenosti žen se sexismem, obtěžováním a násilím v evropských parlamentech"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/nova-studie-odkryva-zkusenosti-zen-se-sexismem-obtezovanim-a-nasilim-v-evropskych-parla/"
date: 2018-11-16
perex: "<p>Studie Meziparlamentní unie (IPU) se zaměřuje na nepřijatelné chování vůči poslankyním a zaměstnankyním evropských parlamentů.</p>"
---

<!-- imported from the old website -->

<p>Meziparlamentní unie (IPU, Inter-Parliamentary Union) zveřejnila v říjnu studii Sexism, harassment and violence against women in parliaments in Europe, která vznikla ve spolupráci s Parlamentním shromážděním Rady Evropy (PACE, Parliamentary Assembly of the Council of Europe). </p> <p>Studie se zaměřuje na zkušenosti se sexistickými projevy, sexuálním obtěžováním a násilím vůči ženám působícím v evropských parlamentech ve 45 evropských zemích. Studie je založena na rozhovorech se 123 ženami, z toho bylo dotazováno 81 poslankyň a 42 parlamentních zaměstnankyň na úřednických či asistentských pozicích. </p> <p>Podle studie se v souvislosti s vykonávanou politickou funkcí setkalo s psychologickým násilím 85 % z 81 oslovených poslankyň. Téměř polovina z nich obdržela výhružky smrtí, znásilněním, zbitím či únosem. Až 68 % poslankyň bylo vystaveno sexistickým komentářům či komentářům sexuální povahy, a to nejen ze strany svých politických oponentů či stranických kolegů, ale i ze strany médií a veřejnosti na sociálních sítích. V 36 % případů byly poslankyně terčem urážlivých komentářů přímo na půdě parlamentu. Obzvláště ponižující komentáře a komentáře se sexuálním obsahem se objevují především na sociálních sítích, s čímž má zkušenost téměř 60 % poslankyň.</p> <p>Poslankyně uvádí, že byly nezřídka vystaveny ponižujícím či dvojsmyslným poznámkám, které se týkaly především jejich vzhledu. Rovněž byly předmětem urážlivých vtipů či nenávistných komentářů, které zpochybňovaly jejich kompetence nebo zesměšňovaly jejich inteligenci. Podle poslankyň se tak často děje například během politických jednání, když se poslankyně hlásí o slovo nebo během politické debaty, když svým mužským kolegům argumentačně oponují.</p> <p>Přes 30 % poslankyň rovněž zažilo různé formy sexuálního násilí, kterého se dopustili kolegové z vlastních či jiných politických stran. Poslankyně se také svěřily se zkušenostmi s fyzickým násilím, šikanou či pronásledováním. Studie dále uvádí, že oběťmi psychologického nebo sexuálního násilí jsou ve větší míře hlavně poslankyně mladší 40 let. Nejvíce útoků je namířeno především na poslankyně, které aktivně prosazují politiky rovnosti nebo bojují proti násilí na ženách. </p> <p>Podobné zkušenosti mají také ženy zaměstnané v parlamentech jako úřednice či asistentky. Téměř 40 % z 42 oslovených žen uvedlo, že byly během svojí práce v parlamentu sexuálně obtěžovány. Jako častou formu obtěžování zmiňovaly nevhodné doteky, nevyžádané sexuální návrhy či sexuální vydírání, a to jak během pracovních cest (56 %), tak na půdě parlamentu (33 %). V 70 % případů byly obtěžovány poslanci, ve 30 % svými kolegy. </p> <p>Zkušenosti s obtěžováním, sexistickými projevy a násilím mají negativní vliv na psychické a fyzické zdraví žen. Řada dotázaných uvádí, že zažila pocity ponížení, smutku, bezmoci či strachu o svoji bezpečnost a bezpečnost svých blízkých. Některé ženy se následně potýkaly s úzkostí, poruchami spánku a jinými nemocemi. </p> <p>Studie dále ukazuje, že ženy nahlásily obtěžování či násilí jen zřídka. Část z nich měla obavu, že obvinění nebudou brána vážně nebo se jim nebude věřit. Některé poslankyně uvedly, že obtěžování neohlásily také kvůli obavám z negativní publicity, která by mohla poškodit jejich politickou kariéru či samotnou stranu. Ty, které obtěžování nebo násilí nahlásily se nezřídka svěřily s pocity bezmoci, jelikož vyšetřování skončilo pro viníky bez následků. </p> <p>Studie upozorňuje, že přestože počet dotazovaných žen netvoří reprezentativní vzorek, uvedená zjištění značí závažný problém, kterému dosud nebyla věnována patřičná pozornost. Obtěžování a násilí vůči poslankyním omezuje jejich působení v politice a může mít také dopad na demokratičnost rozhodovacího procesu, což v konečném důsledku představuje ohrožení demokracie. Studie proto evropským parlamentům doporučuje, aby sexuální obtěžování a násilí v parlamentech neignorovaly a začaly se problémem zabývat.</p> <p>Studie ke stažení zde:</p> <a href="https://www.ipu.org/resources/publications/reports/2018-10/sexism-harassment-and-violence-against-women-in-parliaments-in-europe" target="_blank">https://www.ipu.org/resources/publications/reports/2018-10/sexism-harassment-and-violence-against-women-in-parliaments-in-europe</a>

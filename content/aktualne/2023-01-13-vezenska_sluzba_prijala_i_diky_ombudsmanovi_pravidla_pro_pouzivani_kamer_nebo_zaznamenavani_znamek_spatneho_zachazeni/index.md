---
title: Vězeňská služba přijala i díky ombudsmanovi pravidla pro používání kamer
  nebo zaznamenávání známek špatného zacházení
date: 2023-01-13T09:27:23.555Z
vystupy:
  - tz
perex: >
  <p>Kromě poznatků z aktuální série&nbsp;návštěv vazebních věznic probral
  veřejný ochránce práv tento týden s&nbsp;představiteli Vězeňské služby na
  jednání v&nbsp;Brně také aktuální změny ve vězeňství. O některá zlepšení
  podmínek se v&nbsp;rámci ochrany práv lidí omezených na osobní svobodě zasadil
  právě ombudsman.</p>
---
<p>Veřejný ochránce práv už několik let opakovaně upozorňoval Vězeňskou službu (VS) na neukotvenou praxi při používání kamer ve věznicích. Naposledy toto téma zmínil například <a href="https://www.ochrance.cz/uploads-import/ESO/Brozura%20vazebni%20veznice%2010-22%20online.pdf">v&nbsp;souhrnné zprávě z&nbsp;návštěv vazebních věznic</a>. Poukazoval na to, že sledování kamerou v celách je velký zásah do soukromí, a proto musí mít jasná pravidla. Vloni generální ředitel Vězeňské služby pravidla pro používání kamer na celách i nakládání se záznamy sjednotil.</p>

<p>Cely vybavené kamerami musí být podle nového nařízení generálního ředitele VS označené piktogramy. O umístění do cely s&nbsp;kamerou rozhoduje ředitel věznice, současně dostává o přesunu vězně informaci také vězeňský psycholog. Samotní vězni musí být při umístění poučeni o snímání prostoru cely. Předpis také stanoví, že monitorování vězněných je možné pouze na nezbytně nutnou dobu a nenahrazuje kontrolní pochůzky dozorců. Obrazový záznam z vnitřního prostoru cely či ložnice pak smí sledovat pouze zaměstnanec stejného pohlaví jako sledovaná vězněná osoba.</p>

<p>Další změny se týkají zaznamenávání známek násilí ve věznicích. Ombudsman prosadil zavedení jednotného návodu pro vězeňské lékaře pro vyšetření a dokumentaci zranění, která mohl vězeň utržit při špatném zacházení. Tím Česká republika alespoň pro oblast vězeňství po letech přijala mezinárodní standard účinného vyšetřování špatného zacházení s&nbsp;osobami zbavenými svobody.</p>

<p>Zlepšit by se výhledově měla i situace odsouzených, kteří kvůli svému zdravotnímu stavu nebo postižení potřebují pomoc dalšího člověka. Dosavadní systém, kdy vězňům například s&nbsp;pohybovými problémy nebo zrakovým postižením neformálně a na bázi zdánlivé dobrovolnosti pomáhali další odsouzení bez jakýchkoliv pravidel, byl podle ombudsmana nepřijatelný. Vysoce rizikový byl zejména s&nbsp;ohledem na&nbsp;možné zneužívání závislosti na&nbsp;poskytované péči, nebezpečí psychické manipulace a&nbsp;nátlaku a&nbsp;v&nbsp;neposlední řadě kvůli možné šikaně a&nbsp;vydírání odsouzeného vyžadujícího péči.</p>

<p>Zástupci Vězeňské služby veřejného ochránce práv na jednání v&nbsp;Brně informovali o chystané úpravě pomoci vězňům s&nbsp;postižením. Nový systém sice stále počítá s&nbsp;pomocí spoluodsouzených, ale stanoví pravidla pro jejich výběr na&nbsp;pozice pomocníků, způsob jejich školení nebo přehled potřebných kompetencí. Zahrnovat bude také dohled nad činností těchto asistentů a&nbsp;odměnu za práci.</p>

---
title: "Dohoda o spolupráci mezi veřejnou ochránkyní práv a státním zastupitelstvím"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/dohoda-o-spolupraci-mezi-verejnou-ochrankyni-prav-a-statnim-zastupitelstvim/"
date: 2014-09-12
perex: "<p>V měsíci srpnu 2014 uzavřeli veřejná ochránkyně práv Mgr. Anna Šabatová, Ph.D., a nejvyšší státní zástupce JUDr. Pavel Zeman dohodu o součinnosti, kterou se ustavil způsob spolupráce a pomoci mezi ochránkyní, Nejvyšším státním zastupitelstvím a ostatními státními zastupitelstvími při plnění jejich zákonných úkolů. </p>"
---

<!-- imported from the old website -->

<p>Působnost státního zastupitelství a veřejného ochránce práv se totiž prolíná zejména v souvislosti s ochranou osob omezených na osobní svobodě, které jsou umístěny v detenčních zařízeních všeho druhu. Veřejný ochránce práv i státní zastupitelství jsou oprávněni a povinni v takových zařízeních (např. věznice, výchovný ústav) provádět kontrolní činnost, byť každá z institucí na základě jiného právního podkladu, prostřednictvím rozdílných oprávnění a nástrojů vedoucích k nápravě zjištěných nedostatků. </p><p>Dohoda předpokládá vzájemnou aktivní výměnu analytických poznatků, a to nejen jako ohlas kontrol zařízení, kde se nacházejí osoby omezené na osobní svobodě, ale také trestních řízeních. Společným jmenovatelem jsou témata mučení, krutého, nelidského, ponižujícího zacházení nebo trestání a jiného špatného zacházení s osobami umístěnými v detenčních zařízeních. Dohoda nicméně neprolamuje zákonnou mlčenlivost, kterou jsou veřejná ochránkyně práv i státní zástupci vázáni, a její uzavření neohrožuje nezávislost obou institucí. </p><p>Uzavření dohody je krokem k posílení ochrany osob omezených na osobní svobodě v České republice.<a name="_GoBack"></a> </p>

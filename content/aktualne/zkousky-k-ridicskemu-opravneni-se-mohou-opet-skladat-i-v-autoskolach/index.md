---
title: "Zkoušky k řidičskému oprávnění se mohou opět skládat i v autoškolách"
vystupy:
  - tz
oldUrl: "/aktualne/tiskove-zpravy-2015/zkousky-k-ridicskemu-opravneni-se-mohou-opet-skladat-i-v-autoskolach"
date: 2015-07-27
perex: "<p>Zástupce veřejné ochránkyně práv šetřil stížnost autoškoly na Ministerstvo dopravy v souvislosti se zkouškami odborné způsobilosti žadatelů o řidičské oprávnění. Ministerstvo totiž trvalo na tom, že teoretická část zkoušek se může vykonávat pouze v prostorách úřadů a nikoli v autoškolách.</p>"
---

<!-- imported from the old website -->

<p>Zkouška má podobu testu a probíhá výhradně elektronickou formou. Aplikace však neumožňovala provést test mimo prostory obecního úřadu obce s rozšířenou působností. Jako důvod uvádělo ministerstvo boj s korupcí. Dřívější praxe vedla podle ministerstva k tomu, že ke konci roku 2014 bylo v rámci trestního řízení obviněno 35 zkušebních komisařů, 32 učitelů autoškol a více než 200 žadatelů o řidičské oprávnění.</p><p>Některé autoškoly a úřady však s novým režimem nesouhlasily a namítaly, že je v rozporu se zákonem. Trvaly na dosavadním způsobu testování.</p><p>Zástupce ochránkyně dal stěžovateli za pravdu. Zákon č. 247/2000 Sb., o získávání a zdokonalování odborné způsobilosti k řízení motorových vozidel, uvádí, že zkoušky se provádí zpravidla v jeden den, a to v autoškole, která zajišťovala výuku a výcvik, pokud se autoškola a zkušební komisař nedohodnou na jiném vhodném místě. Zástupce ochránkyně sice vyjádřil pochopení pro důvody, které vedly ministerstvo ke změně praxe, ale upozornil ministra, že jedná v rozporu se zákonem. </p><p>Ministr dopravy souhlasil se závěry šetření zástupce ochránkyně a osobně uložil náměstkovi Sekce dopravně správní, aby bez zbytečného prodlení <strong>zajistil možnost provádění testů v prostorách autoškol, které o to prostřednictvím úřadu obce s rozšířenou působností požádaly nebo požádají</strong>. Tímto opatřením ministerstvo odstranilo stav, o němž panovaly pochybnosti, a uvedlo provádění zkoušek opět do souladu se zákonem. </p><p>Veřejná ochránkyně práv se rozhodla zařadit tento případ do své pravidelné zprávy pro Poslaneckou sněmovnu o činnosti ve 2. čtvrtletí 2015, kterou najdete <a href="/zpravy-o-cinnosti/zpravy-pro-poslaneckou-snemovnu/">zde</a>.</p>Podrobnosti o případu je možné najít v systému Evidence stanovisek ochránce ESO na webu pod spisovou značkou 2496/2015/VOP/MK.

---
title: "Ombudsman pomohl mladé ženě k vyššímu invalidnímu důchodu. Získala i víc
  než milionový doplatek  "
date: 2022-11-16T15:10:56.845Z
vystupy:
  - tz
perex: >
  <p>O deset tisíc vyšší invalidní důchod má díky ombudsmanovi žena z&nbsp;jižní
  Moravy. Veřejný ochránce práv zjistil, že Česká správa sociálního zabezpečení
  v původním výpočtu nezohlednila všechny okolnosti. Zákon chrání zvýhodněným
  výpočtem výše invalidního důchodu ty, kteří se stali invalidními v mladém
  věku, tedy do dvaceti osmi let, a v době od osmnácti let do vzniku invalidity
  mají přetržky v dobách pojištění maximálně jeden rok. To byl i případ
  stěžovatelky.</p>
---
<p>Invalidní důchod třetího stupně pobírá mladá žena s&nbsp;roztroušenou sklerózou už od roku 2009, tehdy jí stát přiznal přibližně 4.200 korun měsíčně. Postupně jí důchod vzrostl až na 6.510 korun. Na ombudsmana se obrátila s&nbsp;dotazem, zda má důchod správně vypočítaný i s&nbsp;ohledem na skutečnost, že onemocněla ještě před osmadvacátými narozeninami.</p>

<p>Ombudsman zjistil, že stěžovatelka neměla od osmnácti let do uznání invalidity důchodové pojištění po dobu 308 dní, chyběl jí tedy méně než jeden rok pojištění. Českou správu sociálního zabezpečení (ČSSZ) proto ombudsman upozornil, že v&nbsp;případě stěžovatelky měla při výpočtu důchodu postupovat jinak a použít zvýhodněný výpočet. Správa sociálního zabezpečení důchod stěžovatelce obratem přepočítala. Mladá žena nyní dostává invalidní důchod přes 16.700 korun měsíčně, ČSSZ jí také už poslala doplatek 1,3 milionu korun za víc než deset let, kdy pobírala nesprávně vypočítaný nižší důchod.</p>

<p>Případ stěžovatelky z&nbsp;jižní Moravy ilustruje jednu ze situací, kdy mají mladí invalidé ze <a href="https://www.zakonyprolidi.cz/cs/1995-155#p42">zákona</a> nárok na důchod v&nbsp;mimořádné výši. Podobně jsou podle <a href="https://www.zakonyprolidi.cz/cs/1995-155#p42">zákona</a> při výpočtu invalidního důchodu zvýhodnění lidé i při takzvané invaliditě z&nbsp;mládí. Jde o situaci, kdy má člověk zdravotní obtíže již od dětství a jako invalidní je uznaný v osmnácti letech.</p>

<p>Ombudsman doporučuje, aby si lidé vždy pečlivě zkontrolovali rozhodnutí o důchodu a jeho přílohu. Pokud mají pochybnosti o výši důchodu, mohou se obrátit na Českou správu sociálního zabezpečení. Podrobnosti o invalidních důchodech mohou najít například i na <a href="https://www.ochrance.cz/letaky/potrebuji-invalidni-duchod/potrebuji-invalidni-duchod.pdf">webových stránkách veřejného ochránce práv</a>.</p>

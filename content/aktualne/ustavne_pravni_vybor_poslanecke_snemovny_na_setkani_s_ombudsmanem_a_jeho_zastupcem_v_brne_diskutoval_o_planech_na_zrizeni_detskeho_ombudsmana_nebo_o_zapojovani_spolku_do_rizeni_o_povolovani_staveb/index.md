---
title: Ústavně právní výbor Poslanecké sněmovny na setkání s ombudsmanem a jeho
  zástupcem v Brně diskutoval o plánech na zřízení dětského ombudsmana nebo o
  zapojování spolků do řízení o povolování staveb
date: 2023-03-16T08:57:57.738Z
vystupy:
  - tz
perex: >
  <p>Stanislav Křeček a Vít Alexander Schorm se ve středu setkali se
  členy&nbsp;Ústavně právního výboru Poslanecké sněmovny. Představili jim
  například práci veřejného ochránce práv v&nbsp;oblasti ochrany práv dětí a
  diskutovali o možné podobě budoucí instituce dětského ombudsmana. Na její
  zřízení se Česká republika aktuálně připravuje.</p>
---
<p><em>&bdquo;Kromě dětského ombudsmana je v&nbsp;současnosti aktuální i příprava na ustavení instituce, která by dohlížela na dodržování lidských práv obecně. Proto jsme se s&nbsp;panem zástupcem dohodli, že se bude věnovat právě oblastem, které mají lidskoprávní přesah,&ldquo;</em> předeslal poslancům ombudsman Stanislav Křeček.</p>

<p>Vít Alexander Schorm popsal dosavadní vývoj, kdy veřejnému ochránci práv postupně přibývaly kompetence, jako je&nbsp;dohled nad zacházením s lidmi omezenými na osobní svobodě, prosazování rovného zacházení nebo ochrana lidí s&nbsp;postižením. Ombudsman tak v&nbsp;současnosti řeší nejen případy jednotlivých stěžovatelů, ale i systémové a koncepční otázky. Toto spojení více aspektů práce v&nbsp;jedné instituci se podle obou představitelů osvědčilo.</p>

<p>Zástupce ombudsmana vzpomenul i nedávnou <a href="https://www.ochrance.cz/aktualne/jak_efektivne_pomahat_hajit_lidska_prava_vymenili_jsme_si_zkusenosti_se_slovenskym_ombudsmanem_i_zastupci_slovenske_narodni_lidskopravni_instituce/">návštěvu u slovenského ombudsmana</a> a v&nbsp;tamní vnitrostátní lidskoprávní instituci: <em>&bdquo;Na Slovensku kromě ombudsmana působí více samostatných orgánů. Kromě Střediska pro lidská práva, které je tamní vnitrostátní institucí pro lidská práva, je to například komisař pro děti nebo komisař pro lidi s&nbsp;postižením. Cítili jsme, že toto nastavení nebude pro praxi příliš šťastné. Jejich práce se zřejmě překrývá. Velmi pak záleží na vztazích mezi jednotlivými institucemi a jejich vzájemné komunikaci,&ldquo;</em> zhodnotil Vít Alexander Schorm.</p>

<p>V&nbsp;další diskuzi s&nbsp;poslanci se veřejný ochránce práv zaměřil na aktuálně projednávaný zákon o <a href="https://www.ochrance.cz/aktualne/2023-01-27-ombudsman_chce_vratit_spolky_do_hry/">jednotném environmentálním stanovisku</a> a zopakoval, že by se podle jeho názoru měl proces povolování staveb opět více otevřít pro účast občanských spolků. Argument, že zapojení spolků následná stavební řízení neúměrně prodlužuje, se podle ombudsmana ukázal jako lichý. Od&nbsp;roku 2018, kdy se spolky nemohou účastnit velké části povolovacích procesů podle stavebního zákona, se totiž délka řízení nijak podstatně nezkrátila<em>.</em> Občanské spolky <em>mohou</em> podle ombudsmana v&nbsp;řízeních<em> <em>přicházet s&nbsp;cennými informacemi z&nbsp;oblasti ochrany životního prostředí v&nbsp;dané lokalitě</em></em> a přispívat tak k&nbsp;tomu, aby byly <em>výsledné stavby šetrnější k&nbsp;přírodě. </em></p>

<p>Ombudsman také věnoval poslancům příručku <a href="https://www.ochrance.cz/srozumitelne/">Jak psát srozumitelné úřední texty</a>. V&nbsp;ní ukazuje, jak je možné i o složitých právních tématech psát tak, aby čtenáři dokumentům porozuměli a mohli podle nich jednat.</p>

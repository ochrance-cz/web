---
title: "Všem, kdo pracují v sociálních službách"
vystupy:
  - tz
oldUrl: "/aktualne2/aktualne/tiskove-zpravy-2020/vsem-kdo-pracuji-v-socialnich-sluzbach/"
date: 2020-03-30
perex: "<p>Chci vyjádřit podporu Vám všem, kdo pomáháte lidem závislým na poskytované péči. Ať už své poslání naplňujete v domácím prostředí klientek či klientů nebo v pobytových zařízeních.</p>"
---

<!-- imported from the old website -->

<p>Často jsme vám v minulosti adresovali doporučení ke zvýšení standardu poskytované péče. Dnes je tomu jinak. Jste neskutečně důležití pro osoby, kterým pomáháte. Víme, že děláte maximum. A někdy i více. Sami musíte přicházet s řešením situací, které nikdo nepředpokládal a netrénoval. Jste nuceni hledat cesty, jak ochránit sebe i lidi, o které pečujete. Jste profesionálové. Nesete riziko a s Vámi i Vaši blízcí. A to není málo.</p><p>Podporou by vám měl být koordinovaný postup na celostátní i místní úrovni, dostatek ochranných a dalších pomůcek, které pro svoji práci potřebujete. Žádám proto všechny odpovědné, aby vám poskytli požadovanou podporu a součinnost. Zároveň si cením podpory všech, kdo vám již jakkoliv pomohli. </p><p>Jste jediní, kteří jsou a mohou být na blízku mnoha osamělým lidem v domácím prostředí nebo těm, kteří jsou odloučeni od rodin v pobytových zařízeních. Často je sužuje úzkost, beznaděj a mnohdy i strach ze smrti. Kromě zajištění základních životních potřeb je pro ně důležité zprostředkování kontaktu s blízkými, lidský kontakt jako takový, poskytnutí duchovní nebo jiné podpory. Prosím, napomáhejte jim i jejich blízkým tyto potřeby realizovat. A pokud klienti trpí takovou nemocí, že na blízké zapomněli, dopřejte jim sami pocit bezpečí, jako se to běžně snažíte dělat.</p><p>Věřím, že až pandemie odezní, vaše dlouhodobě nedoceňovaná práce bude náležitě celospolečensky oceněna a bude se jí věnovat pozornost tak, jak si zaslouží.Patří vám díky. </p><p>Za celý tým Kanceláře Vám přeji mnoho sil.</p><p>Monika Šimůnková, zástupkyně ombudsmana</p>

---
title: "Řecký obchodní řetězec je podezřelý z diskriminace na základě etnicity"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2014/recky-obchodni-retezec-je-podezrely-z-diskriminace-na-zaklade-etnicity/"
date: 2014-05-06
perex: "<p>Přestože zaměstnankyně původem z Ruské federace získala řecké občanství, byla na základě obchodní politiky obchodního řetězce propuštěna z práce.</p>"
---

<!-- imported from the old website -->

<p class="align-blok">Řecká média informovala veřejnost o případu, kdy zaměstnankyně pocházející z bývalého Sovětského svazu pracovala pro společnost zabývající se propagací kosmetických výrobků v supermarketech. Pracovní náplní zaměstnankyně bylo propagovat kosmetické produkty na pobočce obchodního řetězce Galaxias. Dvě hodiny poté, co se poprvé dostavila na pobočku, jí vedoucí pobočky sdělil, že zde nadále nemůže pracovat z důvodu jejího původu. Dodal, že obchodní řetězec Galaxias je řecký a z tohoto důvodu určen pouze pro Řeky. Žena odvětila, že žije v Řecku již více jak 20 let a nedávno také získala řecké občanství. Přesto vedoucí pobočky trval na jejím odchodu a za nedlouho poté byla žena propuštěna z práce, protože společnost propagující kosmetické výrobky spolupracuje výhradně s obchodním řetězcem Galaxias. </p><p class="align-blok">Skutečnost, že žena je řeckou občankou ukazuje, že byla diskriminována výhradně z důvodu etnického původu. </p><p class="align-blok">Je důležité zmínit, že popsané zacházení nezavedl vedoucí konkrétní pobočky, ale tato praxe je přímo obchodní strategií zmíněného obchodního řetězce. Na webových stránkách tohoto řetězce lze nalézt oficiální vyjádření: „Galaxias byl založen a je nadále provozován pouze jako řecký supermarket s řeckými prostředky a řeckými zaměstnanci.“</p><p class="align-blok">Doposud nejsou známy informace o tom, že by žena podala žalobu k řeckému soudu, nebo kontaktovala příslušný inspektorát práce, který je kompetentním antidiskriminačním orgánem pro diskriminaci v oblasti zaměstnání.</p><p class="align-blok">Článek o případu je v anglickém jazyce dostupný <a title="Otevření do nového okna" href="http://www.non-discrimination.net/content/media/EL-57-Discrimination%20in%20Super%20Market%20Galaxias.pdf" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />.</p>

---
title: "Transsexuálové: Požadavek na změnu manželského statutu při přeměně pohlaví není v rozporu s lidskými právy"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2014/transsexualove-pozadavek-na-zmenu-manzelskeho-statutu-pri-premene-pohlavi-neni-v-rozpor/"
date: 2014-09-26
perex: "<p>Evropský soud pro lidská práva v případu Hämäläinen v. Finland rozhodl, že státy nemohou být nuceny k tomu, aby vyhověly požadavku na změnu rodného čísla a tím fakticky připustily existenci manželství mezi osobami stejného pohlaví, byť se jedná o případ, kdy se jeden z manželů rozhodne pro změnu pohlaví.  </p>"
---

<!-- imported from the old website -->

<p class="align-blok">Heli Hämäläinen se narodila jako muž. V roce 2006 si změnila své křestní jméno na ženské, v září roku 2009 podstoupila chirurgický zákrok. Úřady přesto odmítly přizpůsobit změně pohlaví také její rodné číslo z důvodu trvajícího manželství. Finské právo je založeno na tradičním chápání manželství jakožto pouta mezi mužem a ženou.</p><p class="align-blok">Paní Hämäläinen tedy měla na výběr z několika možností. Buď zachovat svoje stávající mužské rodné číslo se všemi potížemi s tím spojenými, rozvést se nebo konsenzem obou manželů přeměnit manželství na registrované partnerství. Rozvod nepřicházel v úvahu, protože byl proti náboženskému smýšlení manželů. Manželé rovněž odmítli přeměnu manželství na registrované partnerství, protože se domnívali, že tento status neposkytne jejich společné dceři stejnou ochranu jako manželství.</p><p class="align-blok">Paní Hämäläinen se v rámci správního řízení obrátila na národní soudy, které zamítly žalobu proti odmítnutí registrace jejího nového rodného čísla. Stejně tak bylo zamítnuto i odvolání. Soudy argumentovaly, že účelem finského zákonodárství není prostřednictvím potvrzení změny rodného čísla transsexuála změnit fakt, že manželství může vzniknout pouze mezi mužem a ženou. </p><p class="align-blok">Evropský soud pro lidská práva v rozsudku ze dne 16. 7. 2014 konstatoval, že nedošlo k porušení práva na respektování rodinného a soukromého života (čl. 8), k porušení práva na uzavření manželství (čl. 12), jakožto ani k porušení zákazu diskriminace (čl. 14) ve spojení s čl. 8 a čl. 12. </p><p class="align-blok">Existují pouze tři státy (Rakousko, Německo, Švýcarsko), které připouštějí zachování manželství v případě přeměny pohlaví. Další státy, které tuto problematiku upravují ve svých právních předpisech, stanovují jako předpoklad k úspěšné přeměně pohlaví také ukončení manželství. Ukončením manželství může být i přeměna manželství na registrované partnerství, což Evropský soud pro lidská práva nepovažuje za nepřiměřené, a to i vzhledem k tomu, že registrované partnerství poskytuje párům stejného pohlaví téměř identickou právní ochranu jako manželství. Navíc by taková změna neměla žádný vliv na rodinný život. Rodičovství obou manželů (resp. partnerů) a jejich rodičovská odpovědnost k dceři by zůstaly v původním rozsahu.</p><p>Rozsudek Evropského soudu pro lidská práva najdete <a title="Otevření do nového okna" href="http://hudoc.echr.coe.int/sites/eng-press/pages/search.aspx?i=003-4821870-5880860#{" itemid="" :="" 003-4821870-5880860="" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />.</p>

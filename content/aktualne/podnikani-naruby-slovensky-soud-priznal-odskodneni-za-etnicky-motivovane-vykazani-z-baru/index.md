---
title: "Podnikání naruby? Slovenský soud přiznal odškodnění za etnicky motivované vykázání z baru"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2014/podnikani-naruby-slovensky-soud-priznal-odskodneni-za-etnicky-motivovane-vykazani-z-baru/"
date: 2014-06-20
perex: "<p>Okresní soud ve Spišské Nové Vsi nedávno přiznal odškodnění ve výši 600 Eur (cca 16 440 Kč) manželskému páru, jenž nebyl obsloužen pro etnický původ. Své jednání majitel baru odůvodnil možným přílivem dalších zákazníků romského etnika. </p>"
---

<!-- imported from the old website -->

<p class="align-blok">Okresní soud ve Spišské Nové Vsi opakovaně dospěl k závěru, že se majitel baru ve Spišských Vlaších dopustil diskriminace. Posuzovaná událost se odehrála v prosinci roku 2009, kdy romský pár zamýšlel spolu s neromskými kolegyněmi ze základní školy navštívit restaurační zařízení. Byli však odmítnuti s poukazem na etnický původ manželů.</p><p class="align-blok">Majitel zařízení, krátce po vstupu do baru, příchozím oznámil, že Romy neobsluhuje, neboť kdyby se to mezi lidmi rozneslo, přišli by další Romové. Dotčení spotřebitelé se nejprve obrátili na policii s trestním oznámením a až po radě příslušníků policie požádali o pomoc slovenskou Poradnu pro občanská a lidská práva, jež poškozené zastupovala i v řízení před soudem a dopomohla jim k satisfakci.</p><p class="align-blok">Okresní soud již v únoru roku 2012 konstatoval, že majitel baru se dopustil diskriminace a přikázal mu, aby se poškozeným veřejně omluvil. Jednak písemným prohlášením vyvěšeným v baru a dále též formou inzerátu zveřejněného v regionálním tisku. V květnu roku 2013 však krajský soud dospěl k závěru, že v případech diskriminace je nezbytné, aby poškozené osoby obdržely i peněžní satisfakci, neboť diskriminačním jednáním bylo zasaženo do jejich důstojnosti. Ve zbytku rozhodnutí okresního soudu potvrdil.</p><p class="align-bottom align-blok">Ani nové rozhodnutí okresního soudu ale nemusí být konečné, neboť zástupkyně poškozených se domnívá, že přiznaná finanční kompenzace je nepřiměřeně nízká vzhledem k utrpěné újmě. Je proto možné, že poškození podají odvolání. Vanda Durbáková, zástupkyně poškozených k tomu uvádí: <em>„Finanční odškodnění v případech diskriminace má nejen odškodnit diskriminované osoby, ale i působit preventivně a odrazovat i jiné subjekty od diskriminačního jednání v budoucnosti. Soudy proto při rozhodovaní o případech diskriminace mají ukládat diskriminujícím subjektům sankce, které jsou účinné, přiměřené a odrazující. Soudy musí vyslat jasný signál, že diskriminovat se nevyplácí, v slovenském kontextu se tak však stále děje jen výjimečně.“</em> </p><p class="align-blok">Tento případ tak jen dokazuje tvrzení, že diskriminace mimo jiné škodí ekonomice. V tomto případě je finanční ztráta majitele nezanedbatelná. Přišel nejen o okamžitý zisk z návštěvy skupiny klientů v předvánočním čase, ale i o potencionální zisk z dalších klientů, o něž se připravil a v neposlední řadě bude muset manželům nahradit způsobenou nemateriální újmu a výdaje spojené se soudním řízením.</p><p class="align-blok">Zda by tento případ mohl naznačovat směřování k pojetí finanční satisfakce jako běžné součásti vypořádání se s diskriminací, ukáže teprve čas. Doposud soudy vychází z primátu morální satisfakce, tedy nejběžněji omluvy. Ta je ovšem často nedostatečným narovnáním způsobeného zásahu do důstojnosti a neposkytuje dostatečnou ochranu osobám ohroženým diskriminací, neboť diskriminující osoby se zpravidla nemusí obávat citelného postihu.</p><p class="align-blok">Zprávu Poradny pro občanská a lidská práva naleznete <a title="Otevření do nového okna" href="http://poradna-prava.sk/wp-content/uploads/2014/06/PDF-321-KB.pdf" target="_blank">zde</a> .</p><p class="align-blok">Dřívější zprávu referující o původním rozhodnutí naleznete <a title="Otevření do nového okna" href="http://poradna-prava.sk/wp-content/uploads/2012/02/PDF-65.9-kB.pdf" target="_blank">zde</a> .</p><p class="align-blok">Článek k finanční nákladnosti diskriminace dostupný v angličtině naleznete <a title="Otevření do nového okna" href="http://americanprogress.org/issues/lgbt/report/2012/03/22/11234/the-costly-business-of-discrimination/" target="_blank">zde</a> .</p>

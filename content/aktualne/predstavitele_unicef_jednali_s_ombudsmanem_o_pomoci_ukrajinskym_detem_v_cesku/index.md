---
title: Představitelé UNICEF jednali s ombudsmanem o pomoci ukrajinským dětem v Česku
date: 2022-03-18T13:49:32.891Z
vystupy:
  - tz
perex: >
  <p>Náměstek regionální ředitelky UNICEF pro Evropu a střední Asii Philippe
  Cori představil veřejnému ochránci práv možnosti Dětského fondu OSN při
  zvládání výzev spojených s příchodem lidí zasažených válkou na Ukrajině.
  Většina příchozích jsou právě děti a jejich příbuzné. UNICEF bude
  v&nbsp;příštích třech letech poskytovat podporu České republice i dalším zemím
  přijímajícím lidi zasažené válkou. Veřejný ochránce práv je spolu s
  ministerstvy a zástupci regionálních samospráv pro UNICEF jednou z klíčových
  institucí, která dokáže identifikovat, kam a v jaké podobě by měla pomoc
  ukrajinským dětem směřovat.</p>
---
<p>UNICEF chce podporovat již existující vládní nebo regionální systémy pomoci i aktivity neziskových organizací. Ombudsman se proto se zástupci UNICEF dohodl, že připraví přehled témat, na která by se z&nbsp;jeho pohledu v&nbsp;souvislosti s&nbsp;příchodem již sta tisíc dětí a jejich rodin nemělo zapomenout. Vytvoří také seznam organizací, které v&nbsp;jihomoravském regionu i celé republice lidem přicházejícím z&nbsp;Ukrajiny pomáhají. <em>&bdquo;Pro nás je podobná záruka nesmírně důležitá, pomůže nám identifikovat důvěryhodné organizace a projekty, které podpoříme,&ldquo;</em> vysvětlil na schůzce náměstek regionální ředitelky UNICEF Phillipe Cori a dodal, že Dětský fond OSN je připravený nabídnout například i školení zaměřená na ochranu dětí nebo prevenci vykořisťování a obchodu s lidmi (human trafficking). &nbsp;</p>

<p>Česká republika nemá na rozdíl od Polska nebo Slovenska národní lidskoprávní organizaci pro děti, takzvaného dětského ombudsmana. Česko jako jeden z&nbsp;posledních států v&nbsp;Evropě dosud dětského ombudsmana nezřídilo. Právě v&nbsp;dnešních dnech, kdy většinu uprchlíků tvoří děti, se o to více ukazuje, že podobná instituce u nás chybí. Veřejný ochránce práv se snaží dětem pomáhat v&nbsp;rámci své zákonné působnosti <em>&bdquo;Ta se ovšem vztahuje především na kontrolu jednání úřadů, možnosti řešit systémové otázky jsou tak omezené, a to i personálně nebo finančně.&ldquo;</em> připomněl na jednání se zástupci UNICEF ombudsman Stanislav Křeček.</p>

<p>Ombudsman zároveň popsal, jak se Kancelář veřejného ochránce práv zapojila do pomoci příchozím. Zaměstnanci Kanceláře pomáhají s registrací Ukrajinců na brněnském odboru azylové a migrační politiky Ministerstva vnitra i v&nbsp;Krajském asistenčním centru pomoci na brněnském výstavišti. Zorganizovali mezi sebou také sbírku hraček a svačinek pro děti čekající na registraci. Přímo v&nbsp;Kanceláři je pak každý den k&nbsp;dispozici některý z právníků specializujících se na cizinecké právo. Tito odborníci jsou připraveni pomoci příchozím s&nbsp;řešením složitějších problémů spojených s pobytem v&nbsp;Česku.</p>

<p>Od začátku války přináší ombudsman na webu přehled <a href="https://www.ochrance.cz/alert/">důležitých odkazů a informací v&nbsp;ukrajinštině</a>. Upozorňuje na <a href="https://www.ochrance.cz/aktualne/valka_na_ukrajine_se_u_nas_nesmi_stat_duvodem_pro_porusovani_lidskych_prav_varuje_ombudsman/">nebezpečí vykořisťování a obchodu s&nbsp;lidmi</a>. Vytvořil také několik speciálních <a href="https://www.ochrance.cz/situace/letaky-pro-ukrajince/">letáků</a> včetně <a href="https://deti.ochrance.cz/aktuality/ombudsman-detem-z-ukrajiny/">otázek a odpovědí přímo pro děti</a>.&nbsp;</p>

<p>Několika ukrajinským dětem nabídne Kancelář ombudsmana místo ve své dětské skupině. Plánuje přijmout i ukrajinsky mluvící posilu, aby děti mohly snadněji překonat jazykovou bariéru.</p>

<p>Ombudsmani států Visegrádské čtyřky ve <a href="https://www.ochrance.cz/aktualne/predstavitele_ombudsmanskych_instituci_statu_visegradske_ctyrky_ruskou_vojenskou_agresi_proti_ukrajine_nelze_ospravedlnit_zadnymi_prostredky_a_argumenty/v4-ombudsmen-joint-statement.pdf">společném prohlášení</a> již dříve upozornili, že právě jejich země pravděpodobně přijmou největší množství uprchlíků z&nbsp;Ukrajiny a státy musí být připravené lidem prchajícím před válkou pomoci: <em>&bdquo;Jako ombudsmani těchto států se domníváme, že je naší právní i morální povinností poskytnout účinnou a včasnou podporu a pomoc ukrajinským občanům a všem lidem prchajícím z válkou zmítané Ukrajiny na naše území, se zvláštním zřetelem na nejzranitelnější skupiny osob, jako jsou děti, starší osoby, osoby se zdravotním postižením nebo těhotné ženy,&ldquo;</em> uvádějí v&nbsp;prohlášení ombudsmani z Polska, Česka a Maďarska spolu se slovenskou ombudsmankou.</p>

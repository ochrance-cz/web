---
title: Místo individuální podpory léky na zklidnění. I s takovými případy se
  veřejný ochránce práv setkává při návštěvách zařízení, kde žijí lidé s
  postižením
date: 2023-11-22T14:28:14.642Z
vystupy:
  - tz
perex: >
  <p>Příběhy dvou mužů s&nbsp;mentálním postižením, které spolu s&nbsp;dalšími
  zaznamenali během návštěv v&nbsp;zařízeních pracovníci Kanceláře ombudsmana,
  ilustrují dosud téměř přehlížený fenomén: někteří lidé s mentálním postižením,
  především ti s&nbsp;<a
  href="https://propecujici.org/priprava-na-krizove-situace/zvladani-narocneho-chovani-cloveka-s-mentalnim-postizenim/">chováním
  náročným na péči</a>, dostávají vysoké dávky léků na zklidnění. Tato praxe se
  podle zástupce ombudsmana musí změnit. Chování je totiž pro lidi, kteří
  nedokáží jinak navázat kontakt s&nbsp;ostatními, často jediná možná forma
  komunikace. Je proto nutné, aby okolí pochopilo, jaké nenaplněné potřeby za
  náročným chováním stojí, a dokázalo na ně odpovídajícím způsobem reagovat.
  Léky na zklidnění nesmějí být prvním, natož jediným a trvalým
  &bdquo;řešením&ldquo;.</p>
---
<p>Oba muži žijí v ústavu spolu s&nbsp;dalšími desítkami lidí, ovšem s&nbsp;podporou pouze nutného minima personálu. A společné mají ještě něco. Oba dlouhodobě dostávají hned několik léků za skupiny takzvaných antipsychotik. Přitom ani jeden kromě projevů spojených s mentálním postižením a náročného chování nemá žádné duševní onemocnění.&nbsp;&nbsp;</p>

<p>Sedmadvacetiletý mladík tráví téměř veškerý volný čas za zdmi ústavu. Nemá tam soukromí a o tom, co a kdy bude během dne dělat, rozhoduje téměř výhradně někdo jiný. Nemá práci ani partnerský vztah. Denně užívá čtyři léčiva ze skupiny antipsychotik, jeden z nich (Haloperidol) dokonce ve vyšší dávce, než je maximální množství určené pro léčbu schizofrenie.</p>

<p>Podobně je na tom i čtyřiačtyřicetiletý muž žijící v&nbsp;domově v&nbsp;severních Čechách. Kvůli těžkému mentálnímu postižení komunikuje pouze gesty. Přestože potřebuje klid, bydlí na čtyřlůžkovém pokoji. Neobejde se bez zvýšené pozornosti personálu. O ni se ale musí dělit s&nbsp;jedenácti dalšími klienty. Celé oddělení má totiž po většinu dne na starosti jen jeden pracovník. Denně bere pět různých antipsychotik. Dávkování jednoho léku (Tisercin) několikanásobně převyšuje denní dávku.</p>

<p><em>&bdquo;Smutné je nejen to, že oba muži jsou, jak se říká, &sbquo;pod práškama&lsquo;, ale že se u nich taková silná medikace míjí účinkem. Ba co víc, léky samy o sobě i svými nežádoucími účinky negativně ovlivňují kvalitu jejich života. K&nbsp;odhalení potřeb, které mohou být skryté za náročným chováním, samozřejmě nepřispívají. Mladší muž se nadále chová agresivně. Personál mu vysvětluje, že je jeho chování nevhodné, a hrozí mu zákazem výletů. To nezabírá, proto mu lékař vždy po čase navýší dávky léků nebo mu přidá nový lék</em>. <em>Obdobné je to i u staršího z&nbsp;obou klientů různých zařízení,</em>&ldquo; popsal zástupce ombudsmana Vít Alexander Schorm.<em> </em></p>

<p>Problém nadměrné medikace podle něj vyžaduje systémové řešení. Proto se veřejný ochránce práv podílí na tvorbě Národní strategie podpory lidí s&nbsp;intelektovým znevýhodněním a chováním náročným na péči. Zároveň v&nbsp;rámci monitorování práv lidí s postižením také intenzivně řeší otázku <a href="https://advokatnidenik.cz/2023/11/21/mpsv-ochrance-prav-a-organizace-jdi-podepsali-memorandum-k-premene-ustavu/">deinstitucionalizace</a>, tedy přechodu od velkých ústavů ke službám komunitního typu. <em>&bdquo;Změna nepřijde ze dne na den, ovšem pojmenování problému a diskuse o něm jsou dobrý začátek. Lidé, kteří poskytují podporu člověku s&nbsp;náročným chováním, se musí snažit dotyčnému porozumět a podle jeho potřeb přenastavit poskytovanou službu, místo toho, aby jej pouze zklidňovali vysokými dávkami léků. Nezpochybňuji, že v&nbsp;některých případech jsou léky nezbytné. Je ale třeba k&nbsp;nim přistupovat s&nbsp;opatrností jako k&nbsp;přechodnému řešení a&nbsp;k&nbsp;poslední možnosti, když ostatní selžou. Rozhodně se nesmí jednat o první a jediný nástroj podpory, natož o nástroj trvalý,&ldquo; </em>vysvětlil zástupce ombudsmana.</p>

<p>Na rizikové podávání velkého množství léků lidem ve zranitelném postavení ombudsman upozornil už před deseti lety. Tehdy spojil sérii návštěv domovů pro seniory s <a href="https://www.ochrance.cz/uploads-import/ochrana_osob/ZARIZENI/Socialni_sluzby/analyza-farmaceutka.pdf">analýzou medikačních karet</a> klientů s demencí. Klinická farmaceutka v ní mimo jiné popsala, že někteří senioři dostávali potenciálně nevhodné kombinace léčiv. Například někteří pacienti s Parkinsonovou chorobou užívali starší typ antipsychotik, která mohla projevy Parkinsonovy choroby zhoršovat. Jiné kombinace léků zvyšovaly riziko poškození ledvin nebo krvácení do trávicího traktu.&nbsp;</p>

---
title: Dětský ombudsman bude! Prezident to dnes stvrdil svým podpisem
date: 2025-03-11T07:25:00
vystupy:
  - tz
perex: <p>Uplynul téměř rok od chvíle, kdy vláda předložila sněmovně návrh na
  novelu zákona o veřejném ochránci práv. Nyní je definitivně zpečetěna podpisem
  prezidenta. Zákon je účinný od 1. července 2025. K&nbsp;tomuto datu tak vzniká
  instituce dětského ombudsmana. Než bude zvolen její představitel, povinnosti
  bude vykonávat zástupce ombudsmana Vít Alexander Schorm. Kromě toho se novelou
  rozšiřuje mandát ombudsmana&nbsp;o tzv.&nbsp;„národní lidskoprávní instituci“,
  jejímž cílem je chránit a prosazovat lidská práva v Česku.&nbsp;</p>
attachments:
  - title: FAQ – Co je to národní lidskoprávní instituce a proč ji v Česku
      potřebujeme?
    file: https://www.ochrance.cz/dokument/co_je_to_narodni_lidskopravni_instituce_a_proc_ji_v_cesku_potrebujeme/
  - title: "Proces schvalování novely zákona o veřejném ochránci práv  "
    file: https://www.psp.cz/sqw/historie.sqw?o=9&T=688
---
<p>Prvním prázdninovým dnem začne pod střechou brněnského sídla stávajícího ombudsmana fungovat i právě schválený dětský ombudsman. Jeho úkolem bude prosazovat dětská práva v&nbsp;jednotlivých případech i&nbsp;na&nbsp;systémové úrovni. Oba ombudsmani budou působit nezávisle.&nbsp;</p>
<p>Zástupce ombudsmana Vít Alexander Schorm vysvětluje, jaké změny ustavení funkce dětského ombudsmana přinese: 
<i>„Česká republika konečně získá osobnost, která bude na dětská práva hledět komplexně. Nebude problémy vnímat jen pod úhlem jednotlivých případů, ale v&nbsp;celé jejich šíři. Proto bude muset vykonávat celý svazek různých činností&nbsp;– od šetření stížností dětí, přes výzkumy až třeba po zprostředkování názorů dětí dalším institucím. V&nbsp;tom mu bude pomáhat poradní orgán&nbsp;složený z&nbsp;dětí, jeden z&nbsp;budoucích důležitých pramenů informací o tom, jaké starosti a přání má mladší generace. Zcela novým prvkem je také pravomoc dětského ombudsmana podat návrh na zahájení vybraných soudních řízení nebo do nich vstoupit v případě ohrožení práv dítěte."</i></p>
<blockquote>
<p>
<strong>Co například bude dětský ombudsman dělat?</strong></p>
<p>&nbsp;</p>
<ul>
<li>Prošetřovat stížnosti dětí na úřady.</li>
<li>Rychle, účinně a srozumitelně radit dětem, jak postupovat při řešení problému.</li>
<li>Dohlížet nad dodržováním práv v&nbsp;dětských zařízeních.</li>
<li>Chránit děti před diskriminací.</li>
<li>Monitorovat naplňování práv dětí v&nbsp;různých oblastech života a své poznatky prosazovat.</li>
<li>Připomínkovat právní předpisy a další dokumenty týkající se dětí.</li>
<li>Podávat návrh na zahájení soudního řízení v&nbsp;případě ohrožení práv dítěte.</li>
<li>Skrze poradní orgán složený z&nbsp;dětí naslouchat mladé generaci a její názory zprostředkovávat dalším institucím.</li></ul></blockquote>
<p>Ombudsman Stanislav Křeček upozorňuje na další velkou novinku, kterou novela zákona přináší: 
<i>„V&nbsp;souvislosti s&nbsp;právě podepsanou novelou se často hovoří o dětském ombudsmanovi. Méně pozornosti už se věnuje tomu, že zákon kanceláři ombudsmana přináší novou odpovědnost v&nbsp;podobě takzvané lidskoprávní instituce. Česká republika doposud neměla nezávislý orgán, který by se komplexně zabýval lidskými právy. Ačkoliv se této problematice věnuje vládní zmocněnkyně pro lidská&nbsp;práva a celá řada neziskových organizací, dosud nám chyběla instituce, která by se o ochranu a&nbsp;prosazování lidských práv starala zcela nezávisle.“</i></p>
<p>V&nbsp;případě národní lidskoprávní instituce se nejedná o vznik nového úřadu. Pojem označuje nové úkoly ombudsmana k ochraně a prosazování lidských práv.&nbsp;</p>
<blockquote>
<p>
<strong>Co bude mít na starosti národní lidskoprávní instituce</strong> (neboli NHRI – z&nbsp;anglického National Human Rights Institutions)</p>
<p>Hlavní činností NHRI bude ochrana a nezávislé prosazování lidských práv. Česká republika má řadu institucí, které ochranu práv poskytují (soudy, úřady, policii), NHRI však stávající systém doplní a posílí.&nbsp;</p>
<p>NHRI nebude obdobou soudu, nerozhoduje žádné spory, ale situaci v&nbsp;oblasti lidských práv monitoruje, vyhodnocuje a vydává doporučení, jak naplňování práv dále zlepšit. Zabývá se spíše systémovými problémy. A v&nbsp;neposlední řadě chce porušování lidských práv předcházet.</p>
<p>Ombudsman v&nbsp;řadě oblastí takto pracoval i doposud. Pomáhal chránit před špatným zacházením lidi omezené na svobodě (např. ve věznicích) nebo závislé na péči v zařízeních (např. v domovech pro seniory). Zabýval se situací lidí s postižením. Poskytoval metodickou pomoc v oblasti diskriminace.&nbsp;</p>
<p>Nyní se však bude ombudsman zabývat i lidskými právy v&nbsp;oblastech, které byly dosud z&nbsp;jeho působnosti vyloučeny. Uveďme jako příklad oběti trestných činů, lidská práva související s&nbsp;rozvojem moderních technologií (AI, digitální vyloučení), téma bezdomovectví či dostupnosti bydlení.</p>
<p>Mandát NHRI ochránci svěřuje i úkoly, jako je osvěta a vzdělávání v&nbsp;oblasti lidských práv.</p>
<p>Také pro NHRI vznikne poradní orgán složený z&nbsp;odborníků z&nbsp;vědecké, akademické a duchovní sféry, ze zástupců občanské společnosti, národnostních menšin a dalších společenských skupin.</p></blockquote>
<blockquote>
<p>
<strong>Fungování národních lidskoprávních instituce</strong>&nbsp;
<strong> (NHRI) v&nbsp;zahraničí</strong></p>
<p>Konkrétní podoba NHRI se v různých zemích liší. V&nbsp;některých státech funguje lidskoprávní komise, jinde sleduje dodržování práv výzkumná instituce. Velmi často se i v&nbsp;zahraničí úkoly národní lidskoprávní instituce rozhodli svěřit ombudsmanovi. Takové řešení totiž velmi dobře propojuje nezávislost ombudsmana a jeho poslání k&nbsp;ochraně lidských práv s&nbsp;úkoly NHRI. Takové řešení je výhodné i z&nbsp;hlediska finančních nákladů.&nbsp;</p></blockquote>
<blockquote>
<p>
<strong>Kdo se může stát dětským ombudsmanem?</strong></p>
<p>Dětským ombudsmanem může být zvolena fyzická osoba, jejíž znalosti, zkušenosti a morální vlastnosti jsou předpokladem, že bude svoji funkci řádně zastávat.</p>
<p>Další požadavky jsou:</p>
<ul>
<li>státní občanství České republiky;</li>
<li>svéprávnost;</li>
<li>bezúhonnost;</li>
<li>věk nejméně 35 let;</li>
<li>ukončené vysokoškolské vzdělání získané studiem v magisterském studijním programu v&nbsp;oblasti práva;</li>
<li>nejméně 5 let praxe v oblasti ochrany práv dětí v období předchozích 10 let.</li></ul></blockquote>
<blockquote>
<p>
<strong>Volba dětského ombudsmana</strong></p>
<p>Dětský ombudsman je volen Poslaneckou sněmovnou na funkční období 6 let. Sněmovna volí ze 2 kandidátů navržených prezidentem republiky, 2 kandidátů Senátu a 2 kandidátů 
<a href="https://www.crc.muni.cz/o-ckr/statut">orgánu složeného z představitelů vysokých škol</a>.</p></blockquote>

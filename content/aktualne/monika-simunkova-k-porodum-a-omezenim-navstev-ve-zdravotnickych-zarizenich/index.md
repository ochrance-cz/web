---
title: "Monika Šimůnková k porodům a omezením návštěv ve zdravotnických zařízeních"
vystupy:
  - tz
oldUrl: "/aktualne/tiskove-zpravy-2020/monika-simunkova-k-porodum-a-omezenim-navstev-ve-zdravotnickych-zarizenich/"
date: 2020-04-03
perex: "<p>Na základě mimořádného opatření ministerstva zdravotnictví je s účinností od 28. března 2020 nařízen zákaz návštěv pacientů ve zdravotnických zařízeních, ve kterých se poskytuje lůžková péče, s výjimkou (mimo jiné) návštěv nezletilých pacientů. Zároveň je tímto opatřením rovněž s některými výjimkami zakázána přítomnost třetích osob při porodu.</p>"
---

<!-- imported from the old website -->

<p>Podle zpráv z médií jsou ale v některých nemocnicích omezovány návštěvy dětí jejich zákonnými zástupci. Takové zákazy nemají oporu v zákoně ani v mimořádném opatření ministerstva zdravotnictví. Naopak jsou tyto návštěvy výjimkou ministerstva povoleny.</p><p>“V některých porodnicích údajně dochází také k omezování styku matek a novorozenců. Žádný zákon či opatření ministerstva však neumožňuje omezit bezprostřední kontakt mezi rodičkou a novorozeným dítětem (tzv. bonding). Stejně tak neumožňuje jakékoli jiné nepřiměřené oddělení novorozence od matky. Plošné uplatňování této praxe bez jakéhokoliv individuálního hodnocení nepovažuji za souladné s právními předpisy. Prvotní kontakt dítěte s matkou je zcela zásadní pro zdárný vývoj dítěte,” vysvětluje zástupkyně ombudsmana Monika Šimůnková.</p><p>“Zákon mi neumožňuje, abych se zabývala přímo postupem porodnic nebo jiných zařízení, kde jsou hospitalizovány děti. Doporučuji však všem, kteří se v takové situaci ocitnou, aby si stěžovali nejprve řediteli příslušného zdravotnického zařízení a následně krajskému úřadu. Jak by měl krajský úřad stížnost vyřídit najdete v letáku <a href="/uploads-importLetaky/Zdravotnictvi-stiznosti.pdf" target="_blank">Zdravotnictví - Stížnosti ve zdravotnictví</a>. Pokud budete přesvědčeni, že krajský úřad nevyřídil stížnost řádně, mohu již jeho postup přezkoumat. Ráda bych všechny ujistila, že veškeré vaše podněty budu pečlivě prošetřeny,” říká Monika Šimůnková.</p><p><a name="_GoBack"></a>Dodává, že teoreticky by platil stejný postup i u stížností, které se týkají plošného zákazu (až na výjimky) přítomnosti otců u porodu. „Za situace, kdy je tento zákaz plošný a je vydán přímo ministerstvem, nemohu v tomto přístup krajských úřadů kritizovat. Nemocnice musí dodržovat opatření ministerstva a krajský úřad jim to nemůže vytýkat. Pokud se však již k plošným zákazům přistupuje, je vždy nutné poměřovat a vážit jednotlivá práva a zkoumat to, zda není možné přijmout jiná, méně omezující opatření. Pevně věřím, že ministr zdravotnictví činí kroky, aby práva dětí a rodičů v těchto případech nebyla omezována ve vyšší míře, než je nezbytně nutné a současně taková omezení trvala jen nezbytně nutnou dobu,” uzavírá Monika Šimůnková.</p>

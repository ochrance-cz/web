---
title: "Anonymizované životopisy jsou šancí pro všechny, ukazuje pilotní projekt německého tělesa pro rovné zacházení"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/anonymizovane-zivotopisy-jsou-sanci-pro-vsechny-ukazuje-pilotni-projekt-nemeckeho-telesa-p/"
date: 2013-05-30
perex: "<p>Jak odstranit nerovnost v přístupu k zaměstnání, která mnohdy začíná již ve fázi vyhodnocování životopisů? Německé těleso pro rovné zacházení (Die Antidiskriminierungsstelle des Bundes) se rozhodlo v rámci pilotního projektu vyzkoušet, zda by tento problém pomohly vyřešit takzvané anonymizované životopisy – v těch jsou sice obsaženy všechny potřebné informace o vzdělání a praxi uchazeče, chybí ale identifikační údaje jako například jméno a příjmení, datum a místo narození, rodinný stav nebo fotografie. </p>"
---

<!-- imported from the old website -->

<p class="align-blok">Již rychlý pohled na jméno, pohlaví nebo věk v životopise uchazeče o zaměstnání v mnohých případech stačí na to, aby životopis putoval do koše. Jak dokladují výsledky odborných studií i každodenní praxe německého tělesa pro rovné zacházení, znevýhodněni jsou v tomto směru zejména lidé z etnických menšin, starší pracovníci a ženy – matky. Výzkum německého Institutu pro budoucnost práce (IZA) například ukazuje, že pokud se v životopisu objeví turecky znějící jméno, šance pozvání k osobnímu pohovoru klesá v porovnání s uchazečem s německým jménem o celých čtrnáct procent, v malých firmách dokonce o 24 procent. Na německé těleso pro rovné zacházení se zase kvůli znevýhodnění na trhu práce často obracejí starší lidé nebo matky s malými dětmi. Diskriminace v tomto směru poškozuje nejen samotné neúspěšné uchazeče, ale i celou ekonomiku, jelikož dochází k plýtvání lidským kapitálem. Kromě toho se ukazuje, že různorodé pracovní týmy mají lepší výsledky a zvyšují konkurenceschopnost firmy.</p><p class="align-blok">Německé těleso pro rovné zacházení se proto rozhodlo vyzkoušet, zda by řešením tohoto problému nemohly být právě anonymizované životopisy. Ty by personalisty přiměly k tomu, aby uchazeče posuzovali čistě na základě jejich kvalifikace. Cílem projektu bylo zejména prozkoumat, do jaké míry dokážou anonymizované životopisy odstranit nerovný přístup určitých skupin k zaměstnání, a také vyzkoušet a zhodnotit praktickou stránku zavádění anonymizovaných životopisů z pohledu zaměstnavatelů. </p><p class="align-blok">Do projektu, jenž odstartoval v listopadu 2010, se zapojili společnosti Deutsche Post, Deutsche Telekom, L´Oréal, Mydays, Procter &amp; Gamble, Spolkové ministerstvo pro rodinu, Spolkový úřad práce v Severním Porýní – Vestfálsku a městský úřad v dolnosaském městě Celle. Tito zaměstnavatelé v průběhu dvanácti měsíců přijali a vyhodnotili celkem 8,5 tisíce anonymizovaných životopisů a na základě nich obsadili 246 volných pozic pro pracovníky a praktikanty nebo stážisty.  </p><p class="align-blok">Jak přesně probíhal náborový proces s použitím anonymizovaných životopisů? Hlavním principem bylo, aby výběr kandidátů probíhal výlučně na základě jejich kvalifikace, dovedností a schopností, a nebyl ovlivněn demografickými znaky. Životopisy proto neobsahovaly jméno a příjmení uchazeče, pohlaví, národnost, státní příslušnost, datum narození (resp. věk), místo narození, údaje o zdravotním stavu ani údaje o rodinném stavu. Tyto informace dostali personalistky a personalisté k dispozici až ve chvíli, kdy se rozhodli pozvat konkrétní kandidáty na osobní pohovor. Mohli se tedy na osobní setkání dopředu připravit a neocitli se, jak se často při zavádění anonymizovaných životopisů předpokládá, před úplně neznámými lidmi. </p><p class="align-blok">Co se týče praktického postupu při zavádění systému anonymizovaných životopisů, v rámci pilotního projektu se uplatnilo hned několik různých metod. Větší organizace, které mají na svých webových stránkách vytvořené online aplikace pro zasílání životopisů, můžou jednoduše upravit své formuláře tak, aby obsahovaly pouze políčka týkající se kvalifikace, kompetencí a motivace. Druhou možností je připravit si jednotné anonymní formuláře pro uchazeče a zveřejnit je na webových stránkách organizace, aby si je mohli stáhnout (případně je lze zájemcům poslat emailem nebo klasickou poštou). Kromě toho je možné došlé životopisy dodatečně manuálně anonymizovat, tj. začernit osobní údaje před předáním životopisů personalistovi, nebo zanášet relevantní údaje o uchazečích do tabulky (bez kopírování osobních údajů) a personalistovi jako podklad poskytnout pouze tuto tabulku. Shrnutí praktických informací pro zaměstnavatele týkajících se zavádění systému anonymizovaných životopisů spolu s konkrétními návody si můžete pročíst zde (<a title="Otevření do nového okna" href="http://www.antidiskriminierungsstelle.de/SharedDocs/Downloads/DE/publikationen/Leitfaden-anonymisierte-bewerbungsverfahren.pdf?__blob=publicationFile" target="_blank">v němčině</a> ). </p><p class="align-blok">Pilotní projekt potvrdil, že anonymizované životopisy nejenom reálně zvyšují šance ohrožených skupin na pozvání k osobnímu pohovoru, ale jsou přínosné i pro zaměstnavatele, jelikož rozšiřují okruh možných kandidátů a vedou k přijetí toho nejkvalifikovanějšího uchazeče. Vícero společností a úřadů kromě toho jako pozitivum uvádělo i otevření diskuse nad stávajícími náborovými praxemi a posilňování dobrého jména organizace. „Náš pilotní projekt ukázal, že anonymizované životopisy usměrňují pozornost na kvalifikaci uchazeče a přitom je jejich zavedení dobře proveditelné,“ shrnula Christine Lüdersová, ředitelka německého tělesa pro rovné zacházení. Jak se dále uvádí na stránkách <a title="Otevření do nového okna" href="http://www.antidiskriminierungsstelle.de/" target="_blank">německého antidiskriminačního místa</a> , agentura sází spíše na princip dobrovolnosti a postupné přesvědčování zaměstnavatelů o výhodách anonymizovaných životopisů než na prosazování změny právní úpravy. </p><p class="align-blok">Stručná verze závěrečné zprávy z pilotního projektu je k dispozici v <a title="Otevření do nového okna" href="http://www.antidiskriminierungsstelle.de/SharedDocs/Downloads/DE/publikationen/Kurzfassung-Abschlussbericht-anonymisierte-Bwerbungsverfahren-20120417.pdf?__blob=publicationFile" target="_blank">němčině</a>  i v <a title="Otevření do nového okna" href="http://www.antidiskriminierungsstelle.de/SharedDocs/Downloads/DE/publikationen/Kurzfassung-Abschlussbericht-anonym-kurz_englisch.pdf?__blob=publicationFile" target="_blank">angličtině</a> . Celou zprávu si můžete pročíst <a title="Otevření do nového okna" href="http://www.antidiskriminierungsstelle.de/SharedDocs/Downloads/DE/publikationen/Abschlussbericht-anonymisierte-bewerbungsverfahren-20120417.pdf?__blob=publicationFile" target="_blank">zde</a>  (v němčině). Tiskovou zprávu k projektu si můžete pročíst <a title="Otevření do nového okna" href="http://www.antidiskriminierungsstelle.de/DE/Projekte_ADS/anonymisierte_bewerbungen/anonymisierte_bewerbungen_node.html" target="_blank">zde</a>  (v němčině) nebo <a title="Otevření do nového okna" href="http://www.antidiskriminierungsstelle.de/EN/Projects/AnonymApplication/DepersonalisedApplication_node.html" target="_blank">zde</a>  (v angličtině).</p><p class="align-blok">Kromě Německa mají zkušenosti s  anonymizovanými životopisy i další země<a name="_GoBack"></a>. Pilotní projekt ve Švédsku například ukázal, že anonymizované životopisy zvyšují šance pozvání na osobní pohovor pro ženy i pro příslušníky etnických menšin. V Kanadě a v USA se již systém anonymizovaných životopisů udomácnil a standardem je i v Belgii (ve veřejné správě). Co se týče zkušeností v České republice, o anonymizovaných životopisech se zatím pouze uvažuje. O tom, že i v našich podmínkách dochází k znevýhodňování uchazečů z etnických nebo národnostních menšin čistě na základě jejich jména, svědčí například studie pražského akademického institutu CERGE-EI a Institutu ekonomických studií FSV UK. I její autoři jako optimální řešení proto navrhují zavedení anonymizovaných životopisů. Více o jejich výzkumu se můžete dočíst <a title="Otevření do nového okna" href="http://zpravy.ihned.cz/c1-59071360-zivotopis-jinak-aneb-proc-je-dulezite-nezacinat-svym-jmenem" target="_blank">zde</a> . </p>

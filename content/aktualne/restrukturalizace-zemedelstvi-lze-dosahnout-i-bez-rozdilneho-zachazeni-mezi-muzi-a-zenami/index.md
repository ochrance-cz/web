---
title: "Restrukturalizace zemědělství lze dosáhnout i bez rozdílného zacházení mezi muži a ženami"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/restrukturalizace-zemedelstvi-lze-dosahnout-i-bez-rozdilneho-zachazeni-mezi-muzi-a-zenami/"
date: 2013-06-25
perex: "<p>Podmínky pro evropskou podporu v zemědělství nesmí diskriminovat ženy. Česká republika musí diskriminaci v zemědělství odstranit.  </p>"
---

<!-- imported from the old website -->

<p class="align-blok">V rozsudku Soudního dvora Evropské unie v Lucemburku ze dne 11. dubna 2013 konstatuje soudní dvůr, že české právní předpisy nejsou v souladu se zásadou rovného zacházení. Důvodem je odlišně stanovený tzv. „obvyklý věk pro odchod do důchodu“ pro muže a ženy, a to v souvislosti s čerpáním podpory v zemědělství z Evropského zemědělského orientačního a záručního fondu. Jedná se o případ vedený pod sp. zn.: C-401/11 (zde je odkaz na <a title="Otevření do nového okna" href="http://eur-lex.europa.eu/LexUriServ/LexUriServ.do?uri=CELEX:62011CC0401:CS:HTML" target="_blank">české znění rozsudku</a>  a na <a title="Otevření do nového okna" href="http://curia.europa.eu/jcms/upload/docs/application/pdf/2013-04/cp130041cs.pdf" target="_blank">tiskovou zprávu č. 41/13 </a> Soudního dvora EU). </p><p class="align-blok">Ministerstvo zemědělství zamítlo žádost zemědělkyně B. S. o zařazení do programu podpory předčasného ukončení provozování činnosti zemědělské podnikatelky. Podle vnitrostátního práva České republiky je podmínkou pro poskytnutí dotace skutečnost, že žadatelka ke dni podání žádosti dosáhne věku alespoň 55 let a v den podání žádosti nedosáhla věku potřebného pro nárok na starobní důchod. Důchodový věk je stanoven odlišně pro muže a ženy s ohledem na počet vychovaných dětí.</p><p class="align-blok">Paní B. S. vychovala 2 děti a v květnu 2004 jí vznikl nárok na starobní důchod. Žádost, kterou podala dne 3. října 2006, jí byla zamítnuta, protože ke dni podání žádosti dosáhla věku potřebného pro nárok na starobní důchod. Paní B. S. se bránila a namítala diskriminaci z důvodu pohlaví. Čerpání dotace bylo pro ženy nastaveno mnohem nevýhodněji, a to obzvlášť pro ty, jež vychovaly více dětí. Lhůta pro uplatnění žádosti se tak díky českým normám stala pro ženy kratší než pro muže. Ženy jako paní B. S. by pak byly po celý zbytek života odkázány jen na starobní důchod, který je nižší než zemědělská podpora, zatímco muži – zemědělci mohou takovou podporu čerpat po odečtení starobního důchodu po dobu 15 let nebo až do dosažení věku 75 let věku. Evropské nařízení, z něhož se vycházelo, bylo provedeno dle paní B. S. zkresleně tím, že podmiňuje podání žádosti „věkem potřebným pro nárok na starobní důchod“ a nikoliv „normálním důchodovým věkem“. </p><p class="align-blok">Lucemburský soud uvedl, že cílem evropského nařízení bylo urychlit restrukturalizaci zemědělství a to způsobem, kdy starší zemědělci a zemědělkyně, bez ohledu na pohlaví nebo počet vychovaných dětí, ukončí svou zemědělskou činnost a budou nahrazeni/nahrazeny mladšími. Nařízení je nástrojem společné zemědělské politiky a nikoliv dávkou sociálního zabezpečení. Rozdílné zacházení podle českého práva nelze dle Lucemburku objektivně odůvodnit a cílů nařízení lze dosáhnout i bez rozlišování mezi muži a ženami. Proto shledal české právo za diskriminační a vyslovil, že znevýhodněným osobám je nutné poskytnout stejné postavení jako těm, kterým svědčí výhoda.</p>

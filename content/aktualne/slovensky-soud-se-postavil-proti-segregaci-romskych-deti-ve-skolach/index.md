---
title: "Slovenský soud se postavil proti segregaci romských dětí ve školách"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2012/slovensky-soud-se-postavil-proti-segregaci-romskych-deti-ve-skolach/"
date: 2012-01-22
perex: "<p>Slovenský soud rozhodl, že základní škola ve Šarišských Michľanech musí ukončit segregaci romských dětí. Škola má dlouhodobě zříženy segregované třídy, které navštěvují výhradně žáci romského etnického původu. Tím porušuje  zásadu rovného zacházení ve smyslu slovenského Antidiskriminačního zákona a dopouští se diskriminace romských dětí z důvodu jejich etnické příslušnosti. </p>"
---

<!-- imported from the old website -->

<p class="align-blok">Okresní soud v Prešově rozhodl, že základní škola ve Šarišských Michaľanech (okres Sabinov) se vzděláváním romských dětí v oddělených segregovaných třídách dopustila nezákonného jednání. O rozhodnutí informovaly lidskoprávní organizace Poradňa pre občianske a ľudské práva a Amnesty International. Jde o vůbec první soudní rozhodnutí týkající se segregace romských dětí ve vzdělávání na Slovensku.</p><p class="align-blok">„Soud rozhodl, že základní škola vzděláváním romských dětí v oddělených segregovaných třídách porušila zásadu rovného zacházení ve smyslu Antidiskriminačního zákona a dopustila se diskriminace romských dětí z důvodu jejich etnické příslušnosti,“ informoval Štefan Ivanco z Poradny pro občanská a lidská práva. „Poprvé slovenský soud odsoudil rozšířenou a nezákonnou praxi segregovaného vzdělávání romských dětí, která se dotýká tisíců dětí. Tato praxe negativně ovlivňuje jejich budoucnost, vyčleňuje je na okraj společnosti a vystavuje chudobě a diskriminaci,“ řekla Barbora Černušáková z Amnesty International, Londýn. </p><p class="align-blok">Soudní jednání iniciovala a vedla slovenská nevládní organizace Poradňa pre občianske a ľudské práva od června roku 2010 jako tzv. veřejnou žalobu ve smyslu ustanovení antidiskriminačního zákona. V žalobě namítala, že základní škola v Šarišských Michaľanech má dlouhodobě zřízeny segregované třídy, které navštěvují výhradně žáci romského etnického původu. Tyto třídy byly navíc umístěny na samostatném poschodí v budově školy. V školním roce 2008/2009 byly do segregovaných tříd přerazeny další romské děti, které doposud navštěvovaly třídy společně s dětmi z majority. Vzděláváním romských dětí v segregovaných třídách docházelo podle žalující organizace k jejich diskriminaci na základě etnického původu. Amnesty International v průběhu soudního řízení zaslala soudu svoje stanovisko k případu.</p><p class="align-blok">Žalovaná škola své jednání obhajovala tím, že oddělené třídy jsou určeny pro romské děti ze sociálně znevýhodněného prostředí. Tyto třídy podle ní umožňují učitelům rozvíjet individuální přístup k romským žákům a mají vyrovnávající charakter s cílem odstranit deficit plynoucí ze sociálního znevýhodnění. Škola ale vyrovnávající charakter těchto tříd nijak neprokázala a bylo zjevné, že romské děti jsou v oddělených třídách vzdělávány dlouhodobě. </p><p class="align-blok">Soud v této souvislosti konstatoval, že využívání specifických forem a metod vzdělávání žáků ze sociálně znevýhodněného prostředí se nemůže dít způsobem, který je v rozporu s platnou vnitrostátní a mezinárodní legislativou na ochranu lidských práv. Soud odmítl argumentaci školy, že len vzdělávání romských dětí ze sociálně znevýhodněného prostředí v oddělených třídách může zabezpečit rovnou kvalitu vzdělávání pro všechny děti. Soud konstatoval, že žalovaná škola svým jednáním rezignovala na svou úlohu v procesu vzdělávání, když upřednostnila protiprávní segregované vzdělávání před rozvíjením inkluzivního vzdělávání. Soud nařídil žalované základní škole napravit nezákonný stav a taktéž publikovat plné znění rozsudku v Učitelských novinách tak, aby se s rozhodnutím soudu obeznámily i jiné základní školy, a rozhodnutí mělo preventivní charakter. Rozhodnutí okresního soudu není zatím pravomocné a škola se může vůči rozsudku odvolat. </p><p class="align-blok">„Rozhodnutí soudu je plně v souladu s mezinárodními standardy na ochranu lidských práv. Škola  musí usilovat o rozvíjení inkluzivního vzdělávání jako protiváhy k existující segregaci. Uvědomujeme si, že to pro školu nebude jednoduché, ale jiná cesta není. V případě, že o to škola projeví zájem, jí rádi poskytneme součinnost při tvorbě interního desegregačního plánu a naplňování rozhodnutí soudu,“ řekl Štefan Ivanco z Poradny pro občanská a lidská práva.</p><p class="align-blok">„Tohle rozhodnutí v konečném důsledku není jen o základní škole v Šarišských Michaľanech. Vypovídá mnoho o základním vzdělávání na Slovensku jako takovém, kterému chybí inkluzivní přístup. Základní školy jednoduše musí vzdělávat inkluzivně. Školy se musí naučit vnímat různorodost kolektivu – etnickou, kulturní, sociální a jakoukoliv jinou – jako přirozený fakt a jako cennou přidanou hodnotu v procesu výchovy a vzdělávání. Inkluzivní vzdělávání v různorodém kolektivu vede dítě nejen k poznání, ale i k tomu, aby bylo přátelským, tolerantním, ohleduplným a odpovědným člověkem ve společnosti, která je ze své podstaty různorodá. Základní školy musí rozvíjet individuální přístup k výuce žáků a žaček v kolektivu a nevyčleňovat je z běžného vzdělávacího proudu,“ dodal Ivanco. </p><p class="align-right">TZ Poradňa pre občianske a ľudské práva a Amnesty International</p>

---
title: "Evropská komise vydala výroční zprávu o rovnosti mezi muži a ženami"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2017/evropska-komise-vydala-vyrocni-zpravu-o-rovnosti-mezi-muzi-a-zenami/"
date: 2017-06-12
perex: "<p>Evropská komise vydala zprávu o rovnosti mezi muži a ženami na území Evropské unie, ve které mapuje například společenské postavení žen na pracovním trhu či v jiných oblastech života. Komise v posledních letech podporuje rovnost žen a mužů ve společnosti a nabádá členské státy EU ke spolupráci.</p>"
---

<!-- imported from the old website -->

<p>Evropská komise ve zprávě popisuje pokrok v rovnosti žen a mužů za loňský rok. Od roku 2016 do roku 2019 totiž Komise usiluje o splnění několika hlavních bodů v této oblasti. Prvním cílem je zvýšení počtu žen zapojených na trhu práce a ekonomická nezávislost žen a mužů. </p> <p>Výše zaměstnanosti u žen je nižší než u mužů. Velký rozdíl je vidět zejména ve věku kolem 25 let, naopak kolem padesáti až šedesáti let se rozdíl v zaměstnanosti snižuje. Je to způsobeno i rozdílným odchodem do důchodu u mužů a u žen. Velmi nízká míra zaměstnanost je vidět také u žen s postižením, kde míra zaměstnanosti nedosahuje ani padesáti procent. I přesto se během uplynulých let počet těchto žen v zaměstnání zvýšil. </p> <p>Počet zaměstnaných žen je ve srovnání s muži nízký v různých evropských státech. Například v Řecku, kde je nejvyšší nezaměstnanost v Evropě, je míra nezaměstnanosti u žen 27, 2 %, zatímco u mužů pouze 18, 9 %. Evropská komise chce tedy učinit opatření, která by zajistila vyšší zaměstnanost žen, a tím pádem také jejich ekonomickou nezávislost. V této oblasti se Komise na globální úrovni dále snaží o uznání a ocenění neplacené práce v domácnosti, ukončení všech forem diskriminace a přístupu osob obou pohlaví k hospodářským zdrojům.</p> <p>Druhým cílem, který souvisí se zaměstnaností, je odstranění platové nerovnosti mezi muži a ženami, které má být prostředkem k potlačení chudoby žen. Z dat Evropské unie z roku 2015 vyplývá, že průměrný rozdíl ve finančních příjmech žen a mužů činí téměř 17 %. V České republice je průměrný rozdíl v odměňování mužů a žen 22 %. Podobnou situaci jako v Česku řeší ženy také v Německu, Rakousku či Anglii. Vyšší rozdíl v příjmech mužů a žen je kromě těchto zemí už jenom v Estonsku, kde se platová nerovnost pohybuje kolem 29 %. Naopak v sousedním Polsku je rozdíl v příjmech pouhých 7 %.  </p> <p>Třetím cílem, o který mají členské státy EU usilovat, je boj proti násilí na základě pohlaví a ochrana a podpora obětí. Násilí, které je namířeno vůči osobě kvůli jejímu pohlaví, může být buď fyzické, sexuální, ekonomické nebo psychologické. Komise v posledních letech usiluje o větší informovanost veřejnosti v této oblasti. V důsledku to může vést ke stále většímu počtu hlášených znásilnění, sexuálních útoků a sexuálního násilí, které se znatelně navyšuje zejména od roku 2012. Z výzkumu, který provedl Eurostat, vyplývá, že 96 % Evropanů považuje násilí za nepřijatelné, i přesto však téměř čtvrtina respondentů zná někoho, kdo se stal obětí domácího násilí. Na základě těchto dat tedy Komise bojuje proti domácímu násilí, které je pácháno spíše na ženách.</p> <p>Dalším cílem je podpora rovnosti při rozhodování a podpora rovnosti žen a mužů a práv žen v celé Evropě. K tomu, aby všech těchto cílů mohlo být dosaženo, je nutná spolupráce se všemi aktéry – ať už s členskými státy nebo dokonce se samotnými členy společnosti. I přesto, že by Evropská unie měla k této oblasti přistupovat jako celek, je v jednotlivých státech vidět rozdíl. Určité státy totiž vymýšlejí nové iniciativy na podporu genderové rovnosti, u jiných došlo naopak k prohloubení rozdílů mezi muži a ženami.</p> <p>Podrobnější informace: </p> <p><a title="Otevření do nového okna" href="http://www.equineteurope.org/2017-Report-on-equality-between-women-and-men-in-the-EU" target="_blank">http://www.equineteurope.org/2017-Report-on-equality-between-women-and-men-in-the-EU</a> </p>

---
title: "Stavební úřad Brno-Líšeň nečinný"
vystupy:
  - tz
oldUrl: "/aktualne/tiskove-zpravy-2012/stavebni-urad-brno-lisen-necinny"
date: 2012-07-17
perex: "<p></p><p>Sankční zveřejnění nesoučinnosti Úřadu městské části Brno-Líšeň při šetření zástupkyně ombudsmana ve věci nečinnosti v řízení o odstranění nepovolené stavby.</p>"
---

<!-- imported from the old website -->

<p>Stavební úřad Brno-Líšeň je nečinný v řízení o odstranění nepovolené stavby. Dlouhodobě, ani po opakovaných urgencích rovněž nereagoval na výzvy zástupkyně ombudsmana k podání informací o aktuálním stavu řízení o odstranění stavby. Zástupkyně ombudsmana se proto rozhodla využít sankčního oprávnění podle zákona o veřejném ochránci práv a informovat nadřízený Krajský úřad Jihomoravského kraje i veřejnost o tom, že Úřad městské části Brno-Líšeň neplní své zákonné povinnosti.</p><p>Od roku 1998 se obyvatelé domu v ulici Kniesova brání proti černé stavbě. První rozhodnutí o nařízení odstranění stavby vydal stavební úřad už v roce 1998, toto rozhodnutí bylo zrušeno Magistrátem města Brna. Od té doby jsou opakovaně zahajována a přerušována řízení o odstranění či dodatečné povolení stavby, jsou vydávána a rušena rozhodnutí. Nelegální stavba byla mezitím dokončena.</p><p>Poslední rozhodnutí vydal stavební úřad v červenci 2010. Brněnský magistrát ho následně zrušil a vrátil věc k novému projednání. Poté, co se dalších 10 měsíců nic nedělo, začala se věcí na základě stížnosti zabývat zástupkyně ombudsmana. Na její žádost o vyjádření tajemnice Úřadu městské části Brno-Líšeň nereagovala. Od pracovnice stavebního úřadu zástupkyně ombudsmana zjistila, že v únoru 2012 bylo provedeno místní šetření a rozhodnutí by mělo být v brzké době vydáno. Až dosud se tak nestalo a Úřad městské části, včetně starosty na žádosti zástupkyně ombudsmana o zaslání rozhodnutí ani po telefonických urgencích nereagují. </p><p>Správní orgán je ze zákona povinen vydat rozhodnutí bez zbytečného odkladu, nejpozději do 30 dnů od zahájení řízení. V tomto případě již uplynulo 6 měsíců od data místního šetření, aniž by úřad rozhodl. Úřad městské části Brno-Líšeň tak několikanásobně překročil zákonnou lhůtu, během níž měl rozhodnutí vydat. Současně také neplní zákonné povinnosti poskytovat veřejnému ochránci práv součinnost v jeho šetření. Zástupkyně ombudsmana požádala starostu městské části, aby se k těmto jejím závěrům do 30 dnů vyjádřil a přijal kroky zajišťující nápravu protiprávního stavu.</p><p><a title="Otevření do nového okna" href="/uploads-import/STANOVISKA/Stavebni_rad_a_uzemni_planovani/Brno-Lisen.pdf" target="_blank"> Plná zpráva o šetření</a> (251.8 kB, Adobe Acrobat dokument).</p>

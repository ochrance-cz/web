---
title: Pobodanému muži nechtěl stát vyplatit nic. Až díky zástupci ombudsmana
  získal 50 tisíc
date: 2025-03-13T11:12:00
vystupy:
  - tz
perex: <p>Ministerstvo spravedlnosti odmítlo vyplatit peněžitou pomoc muži,
  který se stal obětí násilného trestného činu. Muž utrpěl těžké zranění poté,
  co ho cizí žena, kterou týž den náhodně poznal, úmyslně bodla do zad
  kuchyňským nožem. Vyžádalo si to převoz do nemocnice a okamžitou operaci. Soud
  ženu odsoudil pro zvlášť závažný zločin těžkého ublížení na zdraví a poslal ji
  za mříže. Muž se poté obrátil na Ministerstvo spravedlnosti s&nbsp;žádostí o
  peněžitou pomoc obětem trestných činů. To jeho žádost zamítlo. Dovodilo ze
  znaleckého posudku zpracovaného v&nbsp;trestním řízení, že muži nebyla
  způsobena těžká újma na zdraví ani mu nebylo ublíženo na zdraví. Ministerstvo
  muži vyhovělo až poté, co se obrátil na zástupce ombudsmana.&nbsp;</p>
attachments:
  - file: https://eso.ochrance.cz/Nalezene/Edit/12654
    title: Zpráva o šetření případu
  - file: https://www.ochrance.cz/aktualne/zastupce_ombudsmana_bude_nove_setrit_dotacni_politiku_statu_v_oblasti_pomoci_obetem_trestnych_cinu-_zamer_oznamil_na_pude_poslanecke_snemovny/
    title: Zpráva ze semináře na téma systémové pomoci obětem trestných činů
---
<p>
<i>„Zamítnutí žádosti bylo nezákonné. Ministerstvu jsme vytkli, že nesprávně zohlednilo dobu, po kterou měl muž vlivem trestného činu ztížený obvyklý způsob života. Po vyhodnocení závěrů znaleckých posudků, které nechal zpracovat soud v&nbsp;trestním řízení, mělo ministerstvo provést další dokazování,“</i> vysvětlil zástupce ombudsmana Vít Alexander Schorm. Ministerstvu doporučil, aby žádost znovu posoudilo a vydalo nové rozhodnutí. 
<i>„Ministerstvo poté doplnilo dokazování. Po doložení lékařských zpráv muži plně vyhovělo a přiznalo mu peněžitou pomoc ve výši 50 tisíc korun,“</i> doplnil zástupce ombudsmana.</p>
<blockquote>
<p>
<strong>Peněžitá pomoc obětem trestných činů</strong></p>
<p>Peněžitou pomoc obětem trestných činů si lze představit jako druh sociální dávky, kterou Ministerstvo spravedlnosti vyplácí za zákonem stanovených podmínek. Jejím cílem je pomoci oběti překlenout dobu zhoršené sociální situace, v&nbsp;níž se ocitla kvůli trestnému činu. Peněžitá pomoc neslouží jako náhrada škody, kterou pachatel svým činem oběti způsobil. Tu má povinnost vyplatit sám pachatel. Pomoc od státu mohou oběti využít na léčbu fyzických i duševních následků trestného činu. Mohou díky ní také dorovnat výpadek příjmů v době, kdy nezvládnou kvůli utrpěné újmě naplno pracovat.</p></blockquote>
<p>Peněžitou pomocí obětem trestných činů se veřejný ochránce práv opakovaně zabýval. Spolu s&nbsp;organizacemi zaměřenými na pomoc obětem poukazoval na nedostatečnou výši zákonem stanovených částek. Ty zůstávají už 11 let stejné. Částky vycházejí z&nbsp;poměru, jaký měla peněžitá pomoc k&nbsp;průměrné mzdě v&nbsp;roce 2013. Změnit to může novela zákona o soudech a soudcích, kterou v&nbsp;prosinci minulého roku již podpořila Poslanecká sněmovna.</p>
<p>Pobodaného muže odkázala na pomoc ombudsmana nezisková organizace Bílý kruh bezpečí. Ta se podobně jako další organizace věnuje pomoci obětem trestných činů. Ze zkušeností zástupce ombudsmana jsou neziskové organizace v&nbsp;oblasti pomoci obětem nezastupitelné. Přesto dostávají od státu každý rok méně peněz. 
<i>„Poskytovat pomoc obětem trestných činů je povinností státu. Pokud stát tuto svou povinnost plní skrze neziskový sektor, měl by jej také adekvátně finančně podpořit,“&nbsp;</i>vysvětlil zástupce ombudsmana. Dodal, že z&nbsp;toho důvodu se bude financováním neziskových organizací, které pomáhají obětem trestných činů, věnovat v novém šetření.</p>

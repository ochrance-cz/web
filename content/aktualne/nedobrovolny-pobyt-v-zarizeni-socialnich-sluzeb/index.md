---
title: "Nedobrovolný pobyt v zařízení sociálních služeb"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/nedobrovolny-pobyt-v-zarizeni-socialnich-sluzeb/"
date: 2014-02-27
perex: "<p></p>"
---

<!-- imported from the old website -->

<p>Česká republika dosud nepřijala zákonnou úpravu nedobrovolného pobytu v zařízeních sociálních služeb. Zatímco o každém, kdo byl přijat nedobrovolně do zdravotnického zařízení, je vedeno soudní řízení a už téměř rok také platí, že řízení může být vedeno i o pobytu člověka s omezenou svéprávností, za něhož souhlas poskytl jeho opatrovník, v oblasti sociálních služeb panuje nejistota (a nějakou dobu ještě bude). Osoby s omezenou svéprávností tak mohou být neoprávněně omezovány na osobní svobodě z rozhodnutí jejich opatrovníků, aniž by měly možnost obrátit se na soud s žádostí o přezkum zákonnosti jejich pobytu zde. Řada osob s omezenou svéprávností je na základě souhlasu svého opatrovníka umístěna do zařízení sociálních služeb (domovy se zvláštním režimem, domovy pro osoby se zdravotním postižením, domovy pro seniory). I pokud jsou s ohledem na svůj zdravotní stav schopny vyhodnotit svoji situaci a se svým pobytem v zařízení nesouhlasí, často nemohou samy odejít. </p><p>Zákon o zvláštních řízeních soudních účinný od ledna 2014 nově upravuje postup soudu při vyslovení nepřípustnosti držení v zařízeních sociálních služeb, je-li zde osoba na základě smlouvy uzavřené opatrovníkem a je-li omezována na osobní svobodě. Dle tohoto zákona platí, že soud rozhodne o nepřípustnosti dalšího držení, pokud není nezbytné nebo je zjevně nepřiměřené. Tyto podmínky jsou však mimořádně vágní. Zákonná úprava se tak stává nepředvídatelnou, což odporuje požadavku na právní jistotu. V praxi bude záviset na volné úvaze soudce, zda situaci vyhodnotí jako nezbytnou či zjevně nepřiměřenou.</p><p>Nastane-li obdobná situace ve zdravotnickém zařízení, postupuje soud podle zákona o zdravotních službách, který přesně vyjmenovává situace, kdy lze osobu nedobrovolně hospitalizovat. Pro umístění do zařízení sociálních služeb však obdobná úprava (v zákoně o sociálních službách) stále chybí a zákon o zvláštních řízeních soudních ji jako předpis procesní povahy nenabízí. </p><p>Veřejný ochránce práv na nedostatky právní úpravy umisťování osob s omezenou svéprávností do pobytových zařízení sociálních služeb upozorňoval již v roce 2011 Ministerstvo práce a sociálních věcí, jakožto orgán, který je odpovědný za legislativu v oblasti sociálních služeb. Rovněž navrhoval potřebnou změnu právní úpravy v rámci připomínkového řízení k předchozí novele zákona o sociálních službách. Dosud však bez úspěchu, a tak ochránce znovu apeloval svým dopisem na novou ministryni, aby této oblasti její úřad věnoval pozornost. Ochránce se opakovaně setkává s podněty a dotazy jak od klientů sociálních služeb, tak od poskytovatelů, jak mají v situacích faktické nedobrovolnosti pobytu klienta postupovat. Na potřebu změny zákona o sociálních službách poukázal dále i Výbor Vlády ČR pro lidská práva ve své Zprávě o stavu lidských práv v České republice v roce 2012<sup>[1]</sup> a zmocněnec pro zastupování České republiky před Evropským soudem pro lidská práva.</p><p>Česká republika není jedinou zemí, kde je možné, aby opatrovník osobu s omezenou svéprávností proti její vůli umístil do zařízení sociálních služeb. Evropský soud pro lidská práva (Štrasburk) v této praxi opakovaně shledal porušení práva na osobní svobodu a odsoudil žalovaný stát (viz např. případy Stanev proti Bulharsku<sup>2]</sup>, D. D. proti Litvě<sup>[3]</sup> či Mihailovs proti Lotyšsku<sup>[4]</sup> a další).</p><br /><hr /><p><em>[1] Viz Výbor Vlády ČR pro lidská práva: Zpráva o stavu lidských práv v České republice v roce 2012, s. 36. Dostupné on-line: <a href="http://www.vlada.cz/cz/ppov/rlp/dokumenty/zpravy-lidska-prava-cr/zprava-o-stavu-lidskych-prav-v-ceske-republice-v-roce-2012-109674/" target="_blank">www.vlada.cz/cz/ppov/rlp/dokumenty/zpravy-lidska-prava-cr/zprava-o-stavu-lidskych-prav-v-ceske-republice-v-roce-2012-109674/</a>.</em></p><p><em>[2] Rozsudek ESLP ze dne 17. ledna 2012, stížnost č. 36760/06.</em></p><p><em>[3] Rozsudek ESLP ze dne 14. února 2012, stížnost č. 13469/06.</em></p><p><em>[4] Rozsudek ESLP ze dne 22. ledna 2013, stížnost č. 35939/10.</em></p>

---
title: "Možnost zřizovat výhradně chlapecké školy z pohledu německého Spolkového správního soudu"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2013/moznost-zrizovat-vyhradne-chlapecke-skoly-z-pohledu-nemeckeho-spolkoveho-spravniho-soudu/"
date: 2013-05-24
perex: "<p>Zajímavý případ týkající se namítané diskriminace v oblasti přístupu ke vzdělání rozhodl v minulých měsících Spolkový správní soud v Lipsku. Sporný případ se týkal možnosti soukromých subjektů zřizovat školy výhradně pro žáky jednoho pohlaví (v daném případě pro chlapce). </p>"
---

<!-- imported from the old website -->

<p class="align-blok">Sporné v uvedeném případu tedy bylo, zda zřízení školy jen pro jedno pohlaví umožňují spolkové předpisy a zda by zřízení takové školy mohlo představovat diskriminaci na základě pohlaví. Je přitom zajímavé sledovat, jak se k uvedené otázce postavila zahraniční justice, neboť obdobný případ může nastat i v České republice. </p><p class="align-blok"><a title="Otevření do nového okna" href="http://www.bverwg.de/" target="_blank">Spolkovému správnímu soudu</a>  byl předložen případ, kdy braniborské ministerstvo školství nepovolilo soukromému zřizovateli vytvoření chlapecké školy (gymnázia) v Postupimi. Odkázalo jej přitom na princip rovnosti mužů a žen. Zemské soudy v Braniborsku rozhodly, že žalobce je v právu, tzn., že ministerstvo mělo povolit zřízení takovéto školy. Případ se nicméně dostal až před zmíněný spolkový soud, který je v německém justičním systému nadřazen soudům jednotlivých spolkových zemí. Ten uzavřel, že spolkové právo, které je společné všem šestnácti spolkovým německým zemím, umožňuje vytvoření takovéto školy. </p><p class="align-blok">Podle spolkového soudu lze takovou školu zřídit, neboť i tuto možnost skýtá svoboda poskytování vzdělávání v privátních školách („Privatschulfreiheit“) zajištěná <a title="Otevření do nového okna" href="http://dejure.org/gesetze/GG/7.html" target="_blank">německou ústavou</a> . Škola naplňuje požadavky na učební osnovy, přičemž způsob organizace je podle soudu v uvážení zřizovatele: pokud chce takovouto školu jako nabídku některým žákům a jejich rodičům vytvořit, nemůže mu být bráněno, pokud se ve výuce projeví princip rovnosti mezi pohlavími. Přitom tento cíl výuky je podle soudu možné naplňovat i v čistě chlapeckých školách. Umožněním zřízení takovéto školy se soud vyslovil tak, že i ve výhradně chlapecké (případně dívčí) škole je možné naplnit povinnou školní docházku. Podstatná je podle soudu nikoli zmíněná organizační otázka, tedy přijímání žáků výhradně jednoho pohlaví, ale obsah výuky.   </p><p class="align-blok">Braniborské ministerstvo školství se v soudním  řízení bránilo tím, že stěží lze vyhodnotit, zda může být v takto organizované škole skutečně naplněno zohlednění principu rovnosti mezi pohlavími. Pokud se odhlédne od skutečnosti, že může být narušena rovnost šancí postupimských dívek ucházejících se o vzdělání (bude-li se například vznikající chlapecké gymnázium profilovat jako elitní vzdělávací instituce), je nutné posuzovat veřejný přesah poskytování vzdělávání. Zřizovatel školy se sice bránil tím, že reaguje na poptávku rodičů po takové škole, otázkou ale je, zda je možné chápat proces vzdělávání jako poskytování služby privátního charakteru. </p><p class="align-blok">V daném řízení soud zejména posuzoval, zda je reálné, aby v chlapecké škole docházelo k naplnění internalizace principu rovného zacházení, tedy zda si mohou v takto monoedukativním prostředí chlapci osvojit zásadu rovnosti mezi muži a ženami. K této námitce spolkový soud uvedl, že tvrzení zřizovatele o možnosti vyučovat chlapce k principu rovnosti mezi pohlavími je třeba chápat jako dostatečné, když odborná obec neprokázala opak. </p><p class="align-blok">Z pohledu práva na rovné zacházení dále vyvstala v řízení pochybnost ohledně legitimního cíle takové praxe. Zřizovatel totiž argumentoval toliko svobodou zakládat soukromé školy a tím, že pobídkou ke zřízení školy byla poptávka rodičů. Podle české právní úpravy by totiž bylo třeba rozdílné zacházení na základě pohlaví v oblasti vzdělávání odůvodnit oprávněným cílem a cíle by muselo být dosaženo přiměřenými a nezbytnými požadavky (uvádí tak ust. § 7 odst. 1 českého <a name="_GoBack"></a>antidiskriminačního zákona). Obdobně ani v německém antidiskriminačním zákoně <a title="Otevření do nového okna" href="http://www.antidiskriminierungsstelle.de/SharedDocs/Downloads/DE/publikationen/agg_gleichbehandlungsgesetz.pdf?__blob=publicationFile" target="_blank">(„Allgemeines Gleichbehandlungsgesetz“)</a>  patrně nalézt oporu pro uvedený způsob rozdílného zacházení mezi pohlavími. Případné hodnocení soukromoprávní žaloby, kterou by na základě antidiskriminačního zákona podala odmítnutá uchazečka o vzdělávání (její zákonní zástupci), je ale jinou otázkou, než kterou soud v tomto případě řešil. Ten posuzoval výhradně možnost zřizovat soukromé školy uvedeného charakteru podle spolkové ústavy. </p><p class="align-bottom align-blok">Spolkový správní soud konstatoval, že by ministerstvo muselo pro zákaz takové školy doložit, že uvedená koncepce organizace výuky není v souladu s obecnými cíli vzdělávání. To v řízení ale prokázáno nebylo a soudu nezbylo než případ uzavřít konstatováním, že zřízení školy nelze zakázat výhradně s odkazem na výlučně chlapecké složení žactva. </p>

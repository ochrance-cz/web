---
title: O poměrech v psychiatrických nemocnicích a odděleních bude zástupce
  ombudsmana v pondělí znovu jednat na Ministerstvu zdravotnictví
date: 2023-12-08T07:47:37.614Z
vystupy:
  - tz
perex: >
  <p>Zástupce ombudsmana Vít Alexander Schorm chce na pondělním setkání opětovně
  diskutovat o plánech ministerstva na zlepšení nevyhovujících podmínek v
  psychiatrických nemocnicích. Na chybějící soukromí pacientů v mnohalůžkových
  pokojích a další nedostatky upozorňuje veřejný ochránce práv dlouhodobě.</p>
attachments:
  - title: Zpráva z návštěvy – Psychiatrická nemocnice Louny – sp. zn. 26/2021/NZ
    file: https://eso.ochrance.cz/Nalezene/Edit/10494
  - title: Souhrnná zpráva – Zařízení dětské psychiatrie (2022)
    file: https://eso.ochrance.cz/Nalezene/Edit/10968
  - title: Tisková zpráva k návštěvám zařízení dětské psychiatrie (7. 12. 2022)
    file: https://www.ochrance.cz/aktualne/v_komunikaci_s_detskymi_pacienty_na_psychiatriich_je_co_zlepsovat-_jejich_primerene_zapojeni_do_rozhodovani_zvladaji_jen_nektere_nemocnice/
---
<p>Naposledy zástupce ombudsmana informoval ministra zdravotnictví o svých zjištěních z&nbsp;psychiatrických nemocnic letos na jaře. Přestože se vedení nemocnic snaží podmínky na odděleních v&nbsp;rámci možností zlepšovat, na zásadnější stavební úpravy většinou nemají samotné nemocnice dostatek peněz. Pacienti tak leckde stále žijí třeba i na sedmilůžkových pokojích, někdy ani nemají žádný prostor na uložení osobních věcí.</p>

<p>V&nbsp;jedné z&nbsp;nemocnic je oddělení dětské psychiatrie ve dvou podlažích. Nemocnice nemá dost personálu, aby mohl být s&nbsp;dětmi v&nbsp;obou patrech najednou, proto musí děti trávit celý den v&nbsp;klubovnách v&nbsp;přízemí. Nejenže si nemohou podle potřeby odpočinout ve svých pokojích, ale především pobyt více dětí v&nbsp;malém prostoru zvyšuje napětí mezi nimi a vede ke konfliktům. <a href="https://eso.ochrance.cz/Nalezene/Edit/10968">Podmínky na dětských psychiatriích</a> shrnuje loňská zpráva ze série návštěv pěti psychiatrických nemocnic nebo oddělení.</p>

<p><em>&bdquo;Aktuálně i veřejnost hodně řeší především podobu dětské psychiatrie v&nbsp;Lounech. Každý, kdo zahlédl fotografie tamních pokojů, si asi dokáže představit, jak těžko se v&nbsp;takovém nedůstojném prostředí musí dětským pacientům žít. Ministerstvo přitom o tristní situaci v&nbsp;Lounech ví minimálně deset let už od naší </em><a href="https://eso.ochrance.cz/Nalezene/Edit/2610"><em>první systematické návštěvy v&nbsp;roce 2012</em></a><em>. Intenzivně se o možných zlepšeních snažíme s&nbsp;ministerstvem bez větších úspěchů komunikovat poslední dva roky, které uplynuly od </em><a href="https://eso.ochrance.cz/Nalezene/Edit/10494"><em>dosud poslední návštěvy</em></a><em> v&nbsp;této nemocnici,&ldquo; </em>popsal zástupce ombudsmana Vít Alexander Schorm. Doufá, že na schůzce by mohly zaznít&nbsp; podrobnosti k&nbsp;plánu ministerstva na stavbu úplně nové budovy místo té stávající, kterou má nemocnice pouze v&nbsp;nájmu.</p>

<p><em>&bdquo;Současný stav, kdy například chybí dveře do pokojů a dokonce i na toaletu či do sprch, je absolutně nepřijatelný. Umíte si představit, že by takto vypadala jiná oddělení nemocnic? A to na chirurgii nebo interně stráví člověk týden či dva. Děti na psychiatrii ovšem pobývají třeba čtvrt roku i déle. Stát musí i pacientům v&nbsp;psychiatrických nemocnicích zajistit vyhovující bezpečné a důstojné prostředí, kde se budou moci zdárně léčit. Není možné, aby veřejné zdravotnické zařízení zůstalo odkázané na příspěvky dárců,&ldquo;</em> dodal Schorm s&nbsp;odkazem na <a href="https://www.znesnaze21.cz/sbirka/zvelebime-detskou-psychiatrickou-nemocnici-louny">veřejnou sbírku</a>, ve které se lidé pro lounskou psychiatrii skládají na vybavení a opravy.</p>

<p>Na pondělním jednání chce zástupce ombudsmana kromě situace v Lounech diskutovat například také o tom, jak ministerstvo zajistí změnu na příjmových odděleních psychiatrické kliniky Všeobecné fakultní nemocnice v&nbsp;Praze. Tamní materiální podmínky jsou podle <a href="https://eso.ochrance.cz/Nalezene/Edit/9912">zprávy z&nbsp;návštěvy v roce&nbsp;2020</a> život ohrožující jak pro personál, tak pro pacienty.</p>

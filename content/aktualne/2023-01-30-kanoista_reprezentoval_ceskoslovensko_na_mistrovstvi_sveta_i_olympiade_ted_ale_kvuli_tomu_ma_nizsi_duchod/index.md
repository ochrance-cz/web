---
title: "Kanoista reprezentoval Československo na mistrovství světa i olympiádě,
  teď ale kvůli tomu má nižší důchod "
date: 2023-01-30T15:00:24.576Z
vystupy:
  - tz
perex: >
  <p>Kanoista Zbyněk Pulec vybojoval na přelomu 60. a 70. let pro Československo
  jednu stříbrnou a dvě bronzové medaile na mistrovstvích světa. Na letní
  olympiádě v&nbsp;Mnichově v&nbsp;roce 1972 skončil v&nbsp;individuálním závodě
  devátý. Kvůli sportovní přípravě si o necelé dva roky prodloužil studium na
  vysoké škole. Když šel do důchodu, správa sociálního zabezpečení ale zmíněné
  dva roky při výpočtu jeho důchodu vynechala. Protože se ombudsmanovi nepovedlo
  úřady ani ministra práce a sociálních věcí přesvědčit, že takový postup je
  špatný, rozhodl se případ zveřejnit.</p>
attachments:
  - title: Zpráva o šetření, stanovisko a sankce
    file: https://eso.ochrance.cz/Nalezene/Edit/9930
---
<p>Od ledna 2004 se lidem do důchodu započítává jako doba pojištění pouze šest let studií po osmnáctých narozeninách. A to bez ohledu na to, jak dávno studovali. Omezení tak zpětně dopadlo nejen na &bdquo;věčné studenty&ldquo;, ale na všechny, komu se i v&nbsp;minulosti z&nbsp;nejrůznějších důvodů studium protáhlo.</p>

<p>Na změnu pravidel doplatil i bývalý olympionik Zbyněk Pulec. <em>&bdquo;</em><em>Případ stěžovatele je paradoxní v tom, že v době, kdy byl reprezentantem Československa, se snažil chovat odpovědně a myslet i na své budoucí uplatnění poté, co ukončí sportovní kariéru, když se snažil studium na vysoké škole řádně ukončit,&ldquo; </em>zhodnotil ombudsman ve <a href="https://eso.ochrance.cz/Nalezene/Edit/9930">zprávě o šetření</a>.</p>

<p>Podle ombudsmana byla vrcholová sportovní reprezentace Československa pro pana Pulce hlavní náplní činnosti. Podmínky, za kterých ji vykonával, fakticky odpovídaly zaměstnání. Například musel poslouchat pokyny trenérů, plnit uložené povinnosti a dostával každý měsíc odměnu. Česká správa sociálního zabezpečení proto měla podle ombudsmana dobu, kdy kanoista při studiích jako vrcholový sportovec reprezentoval Československo, považovat za zaměstnání. &nbsp;A jako takovou ji i zohlednit při výpočtu důchodu. To ale správa sociálního zabezpečení odmítla. Argumenty ombudsmana nepřijal ani ministr práce a sociálních věcí.</p>

<p>Někdejší olympionik se proto rozhodl zkusit jako poslední možnost bránit se soudní cestou a podat žalobu ke krajskému soudu.&nbsp;</p>

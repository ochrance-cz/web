---
title: Dívka zaplatila daň za pozemky, které nevlastnila. Díky zásahu ombudsmana
  jí finanční úřad peníze vrátil
date: 2025-12-29T10:22:00
vystupy:
  - tz
perex: <p>Finanční úřad vymáhal po dívce zaplacení dluhu na dani z nemovitostí.
  Dluh na dívku přešel jako součást dědictví po její babičce. Ukázalo se však,
  že finanční úřad po ní chtěl zaplatit i daň z pozemků, které její babička před
  smrtí prodala. Po zásahu ombudsmana úřad peníze dívce vrátil. Případ
  upozorňuje, jak důležité je nahlásit úřadu změnu vlastníka nemovitosti.</p>
---
<p>Dívka zdědila po babičce několik pozemků – a s nimi i dluhy na dani z nemovitostí. Brzy poté ji finanční úřad vyzval k úhradě více než dvaceti tisíc korun a následně dluh začal vymáhat exekucí. Rodina si nebyla jistá, zda je postup úřadu správný, a obrátila se proto na ombudsmana.</p>
<p>Během šetření ombudsman zjistil, že finanční úřad požaduje zaplatit daň i z pozemků, které babička ještě před smrtí prodala novým majitelům. Dívka tak částečně platila za něco, co nevlastnila, a co už zdanil někdo jiný.</p>
<p>
<i>„I když se to může zdát zbytečné, změnu vlastnictví nemovitosti musí finančnímu úřadu oznámit, jak nový vlastník nemovitosti, tak i ten, kdo nemovitost prodal či daroval. V&nbsp;opačném případě původní vlastník riskuje, že po něm bude finanční úřad požadovat zaplacení daně i za nemovitost, kterou již nevlastní,“&nbsp;</i>říká ombudsman Stanislav Křeček. 
<i>„Pokud se taková situace stane, je třeba změnu vlastnictví nemovitosti oznámit finančnímu úřadu alespoň dodatečně. Z&nbsp;mé praxe mohu potvrdit, že finanční úřad pak dokáže zjednat nápravu. Lépe je však takovým situacím předcházet včasným oznámením finančnímu úřadu,“</i> uvádí dále ombudsman.&nbsp;</p>
<p>Po společném jednání ombudsmana a finančního úřadu došlo k nápravě. Dívka podala dodatečná daňová přiznání, která chybnou daň opravila. Finanční úřad jí následně vrátil přeplatek odpovídající nesprávně stanovené dani.&nbsp;</p>
<p>Bližší informace k&nbsp;placení daně z&nbsp;nemovitostí naleznete na webových stránkách Finanční správy ČR: 
<a href="https://financnisprava.gov.cz/cs/dane/dane/dan-z-nemovitych-veci">https://financnisprava.gov.cz/cs/dane/dane/dan-z-nemovitych-veci</a></p>

---
title: "Ombudsman u příležitosti Dušiček vysvětluje, zda je nájem hrobu „na
  věčné časy“ opravdu napořád "
date: 2021-11-02T07:55:05.678Z
vystupy:
  - tz
perex: "Lidé se na ombudsmana opakovaně obracejí také v souvislosti s
  pohřebnictvím. Ombudsman se zabýval třeba případem ženy, po které chtěl úřad
  úhradu za hrob, přestože byl v minulosti sjednán „na věčné časy“. "
---
<p>Na ombudsmana se obrátila žena, která nesouhlasila s úhradou za hrobové místo, když bylo v&nbsp;minulosti sjednáno &bdquo;<em>na věčné časy&ldquo;. Argumentovala, že její tatínek nájem nikdy neplatil. </em>Městský úřad po ní požadoval původní nájemní smlouvu, která by dokládala uzavření &bdquo;na věčné časy&ldquo;. Doložení karty hrobu, kde byla poznámka o&nbsp;nájmu &bdquo;na&nbsp;věčné časy&ldquo;, nepovažovala úřednice za dostatečný důkaz.</p>

<p>V současné době je právní úprava hřbitovního a&nbsp;pohřebního práva obsažena v&nbsp;zákoně o&nbsp;pohřebnictví. Tento zákon bohužel zcela pomíjí tu skutečnost, že se na&nbsp;řadě pohřebišť nacházejí hrobová místa, která byla v&nbsp;minulosti pronajata (zakoupena) tzv. na&nbsp;věčné časy, případně na&nbsp;dobu trvání hřbitova. V&nbsp;minulosti se touto problematikou zabýval už ombudsman Otakar Motejl, který upozorňoval na problematičnost právního stavu. Pokud jde o&nbsp;staré smlouvy, uzavřené před účinností zákona o&nbsp;pohřebnictví, zůstávají nadále v&nbsp;platnosti. Případné nedostatky těchto smluv lze řešit po dohodě mezi pronajímatelem a&nbsp;nájemcem formou dodatku ke&nbsp;smlouvě, popř. novou smlouvou.</p>

<p>&bdquo;<em>Z&nbsp;hlediska doby trvání nájmu by tedy měla původní smlouva zůstat neměnná. Pronajímatel hrobového místa (správce pohřebiště) by měl tento právní stav respektovat, a&nbsp;pokud by bylo třeba k&nbsp;dodatku či nové smlouvě přistoupit, měla by být původní ustanovení o&nbsp;délce pronájmu </em><strong>&sbquo;</strong><em>na věčné časy</em><strong>&lsquo;</strong> <em>či </em><strong>&sbquo;</strong><em>na dobu trvání hřbitova</em><strong>&lsquo;</strong><strong> </strong><em>zachována, neboť nejsou v&nbsp;rozporu s&nbsp;platným zákonem o&nbsp;pohřebnictví</em>,&ldquo; vysvětluje ombudsman Stanislav Křeček.</p>

<p>Obvykle bývá údaj o&nbsp;tom, že hrobové místo bylo zakoupeno &bdquo;na věčné časy&ldquo;, nebo &bdquo;na&nbsp;dobu trvání hřbitova&ldquo; uveden ve&nbsp;hřbitovní knize (matrice). U&nbsp;hrobů pronajatých na&nbsp;dobu trvání hřbitova není důvod platit nájemné za&nbsp;hrobové místo, ale pouze za&nbsp;služby s&nbsp;nájmem spojené, pokud je správce pohřebiště poskytuje (tyto služby zpravidla zahrnují zajištění vody, kanalizace, osvětlení, údržby cest a&nbsp;hřbitovní zeleně apod.).</p>

<p>Ombudsman stěžovatelce poradil, aby se prostřednictvím správce hřbitova pokusila dohledat další údaje o&nbsp;nájmu hrobového místa, například v&nbsp;městském či okresním archivu nebo ve&nbsp;hřbitovní či farní knize (matrice), pokud se dochovala. Mohla by pak upřesnit informace o&nbsp;zaplacení nájmu &bdquo;na&nbsp;věčné časy&ldquo;. V případě jakýchkoliv výhrad či pochybností o&nbsp;správnosti postupu správce pohřebiště je možné se obrátit na&nbsp;radu obce, které je dle zákona o&nbsp;obcích svěřeno uzavírání smluv o&nbsp;nájmu hrobových míst.</p>

---
title: "Vláda podpořila rozšíření pravomocí ochránce"
vystupy:
  - tz
oldUrl: "/aktualne/tiskove-zpravy-2014/vlada-podporila-rozsireni-pravomoci-ochrance"
date: 2014-12-09
perex: "<p></p>"
---

<!-- imported from the old website -->

<p>Vláda včera vyslovila souhlas s návrhem ministra pro lidská práva rozšířit pravomoci veřejného ochránce práv o možnost obracet se na Ústavní soud ve věci zrušení zákonů či jejich částí a možnosti podávat veřejnou žalobu proti diskriminaci. Jedná se o mimořádná oprávnění, která by ochránce využíval v zásadních případech, v nichž se nepodařilo dosáhnout změny situace či zákona jiným způsobem. Protože se nepředpokládá časté využívání těchto oprávnění, nejsou spojena s žádným personálním či finančním posílením Kanceláře veřejného ochránce práv.</p><p>Rozhodnutí vlády veřejná ochránkyně práv Anna Šabatová uvítala, jako krok k posílení obrany práv lidí. Pokud návrh podpoří poslanci, senátoři a prezident, mohla by se ochránkyně už od roku 2016 obracet na Ústavní soud, pokud by v rámci šetření dospěla k názoru, že je některý zákon či jeho ustanovení v rozporu s ústavním pořádkem, a pokud by se jí nepodařilo dosáhnout nápravy prostřednictvím vlády či Parlamentu. Rovněž by ochránkyně mohla podávat veřejnou žalobu, pokud by se setkala s diskriminací týkající se širšího počtu blíže neurčených osob.</p><p>Návrh ministra pro lidská práva počítal i s dalším rozšířením působnosti veřejného ochránce práv o monitorování plnění úmluvy o právech zdravotně postižených. Tato činnost by už vyžadovala vytvoření nových pracovních míst a právě z finančních důvodů se vláda rozhodla tuto novou působnost veřejnému ochránci práv zatím nesvěřit.</p>

---
title: "Ombudsman shrnul vládě prohřešky Ministerstva zdravotnictví při
  odškodňování za protiprávní sterilizace: extrémní průtahy, špatné hodnocení
  důkazů, rozhodování v rozporu s názorem soudů i ignorování obsahu opakovaných
  žádostí "
date: 2024-10-02T07:51:08.556Z
vystupy:
  - tz
perex: >
  <p>Veřejný ochránce práv informoval vládu o řadě pochybení ministerstva i
  ministra zdravotnictví při vyřizování žádostí o odškodnění za protiprávní
  sterilizace. Kromě trvajících mnohaměsíčních průtahů a lpění na zdravotnické
  dokumentaci jako na prakticky jediném nezpochybnitelném důkazu, poukázal
  ombudsman především na to, že rozhodování ministerstva není v&nbsp;souladu
  s&nbsp;tím, jak případy odmítnutých žádostí hodnotí správní soudy.
  Ministerstvo zdravotnictví navíc v&nbsp;poslední době nekomunikuje ani
  s&nbsp;ombudsmanem. Ten stále čeká na odpovědi na své výzvy ve třiceti
  případech.</p>
attachments:
  - title: "Sankce – postup Ministerstva zdravotnictví při vyřizování žádostí o
      odškodnění za protiprávní sterilizace "
    file: https://eso.ochrance.cz/Nalezene/Edit/13234
  - title: "Na kávu s ombudsmanem, 105. díl: Odškodnění protiprávních sterilizací"
    file: https://www.ochrance.cz/aktualne/na_kavu_s_ombudsmanem_105-_dil_odskodneni_protipravnich_sterilizaci/
  - title: Tisková zpráva z 18. října 2023
    file: https://www.ochrance.cz/aktualne/vyrizovani_zadosti_o_odskodneni_za_protipravni_sterilizace_doprovazeji_na_ministerstvu_zdravotnictvi_pochybeni_zjistil_ombudsman/
  - title: Zpráva o šetření vlastní iniciativy
    file: https://eso.ochrance.cz/Nalezene/Edit/12232
  - title: Tisková zpráva z 19. února 2024
    file: https://www.ochrance.cz/aktualne/dalsi_z_pripadu_souvisejicich_s_odskodnenim_za_protipravni_sterilizace_nemocnice_se_diky_ombudsmanovi_omluvila_zene_ktere_predcasne_skartovala_zdravotnickou_dokumentaci/
---
<p><em>&bdquo;Zahájil jsem už víc než 60 šetření v&nbsp;případech žen, které u ministerstva neuspěly s&nbsp;žádostí o odškodnění. V&nbsp;polovině z&nbsp;nich se ale v&nbsp;posledním roce moje komunikace s ministerstvem zadrhla. Vládu jsem proto informoval, že od ledna nemám i přes urgence žádnou reakci na tři závěrečná stanoviska a čtrnáct zpráv o šetření a chybí mi i jakékoli prvotní informace o postupu ministerstva v dalších třinácti případech,&ldquo; </em>shrnul ombudsman Stanislav Křeček.</p>

<p>Už vloni na podzim ombudsman zveřejnil, že vyřizování žádostí o odškodnění <a href="https://www.ochrance.cz/aktualne/vyrizovani_zadosti_o_odskodneni_za_protipravni_sterilizace_doprovazeji_na_ministerstvu_zdravotnictvi_pochybeni_zjistil_ombudsman/">provázejí průtahy</a> a další pochybení. Ministerstvo slíbilo nápravu, ale situace se příliš nezlepšila: <em>&bdquo;Nevyřízené jsou i žádosti podané v dubnu roku 2023. Přitom rozhodnutí má podle zákona padnout nejpozději do šedesáti dnů. Ministerstvo je tak i v několikaměsíčním prodlení a porušuje zákon,&ldquo;</em> popsal ombudsman.</p>

<p>Ministerstvo zdravotnictví průtahy omlouvá velkým množstvím žádostí, malým počtem pracovníků i tím, že žádosti obsahují chyby, a v&nbsp;nejednoznačných případech je potřeba odborné posouzení zdravotnické dokumentace. S&nbsp;tím ombudsman nesouhlasí. <em>&bdquo;Ve spisových dokumentacích stěžovatelek jsem nenalezl, že by jejich žádosti byly vadné anebo je ministerstvo považovalo za případy medicínsky složité. Odborné posouzení zdravotnické dokumentace si ministerstvo v&nbsp;šetřených případech nevyžádalo vůbec,&ldquo; </em>informoval ombudsman Stanislav Křeček vládu s&nbsp;tím, že vyzval ministra zdravotnictví, aby se ženám za průtahy omluvil a zajistil vyřízení žádostí z&nbsp;roku 2023 v&nbsp;co nejkratší době.&nbsp;</p>

<p>Problematické je podle zjištění ombudsmana také samotné hodnocení žádostí. Ministerstvo v&nbsp;rozporu s&nbsp;aktuálními rozhodnutími soudů stále považuje zdravotnickou dokumentaci za stěžejní důkaz. Bez podrobnějšího posouzení pak odmítá žádosti žen, které ji nemají. <em>&bdquo;Zákon o odškodnění přitom připouští i další důkazy, jako jsou například svědectví, deníkové záznamy a podobné listiny. Na to v červenci upozornil i Nejvyšší správní soud. V </em><a href="https://vyhledavac.nssoud.cz/DokumentOriginal/Text/722950"><em>rozsudku</em></a><em> dokonce poprvé stanovil pravidla, jak má ministerstvo posuzovat žádosti v&nbsp;případech, kdy zdravotnická dokumentace neexistuje,&ldquo;</em> popsala právnička Milena Zmeškalová, která se případům odškodnění za protiprávní sterilizace v&nbsp;Kanceláři ombudsmana věnuje.</p>

<p>Doplnila, že Městský soud v&nbsp;Praze se už několikrát vyjádřil také k&nbsp;náležitostem informovaného souhlasu se sterilizací. Ombudsman upozornil vládu, že i v&nbsp;hodnocení souhlasů se praxe ministerstva se soudy stále rozchází. <em>&bdquo;Zjistil jsem, že ministerstvo v&nbsp;rozporu se zákonem i soudy považuje za informované například strojově napsané nebo předtištěné obecné souhlasy s operací bez konkrétních informací o průběhu operace a důsledcích i nevratnosti sterilizace, mnohdy udělené v&nbsp;časové tísni těsně před porodem&ldquo;</em> uvedl v&nbsp;této souvislosti ombudsman. Takový souhlas nesplňuje podmínky legální sterilizace.</p>

<p>Zopakoval také, že ženy mohou po zamítnutí žádosti požádat o odškodnění znovu. Ministerstvo se novou žádostí musí podle soudů věcně zabývat a posoudit, zda má žadatelka na odškodnění nárok. Je to významné v&nbsp;situaci, kdy se během posledních dvou let formuje nová judikatura v&nbsp;otázce odškodňování, a soudy nabízí ministerstvu jasnější pravidla pro posuzování žádostí. Ženy tak mají naději, že s&nbsp;novou žádostí již uspějí. Také u opakovaných žádostí ale ombudsman v&nbsp;několika případech narazil na to, že ministerstvo bez řádného posouzení řízení zastavilo. <em>&bdquo;Uvítal bych, kdyby se postupy ministerstva i rychlost vyřizování žádostí zlepšily. Odmítnutým žadatelkám i těm, které dosud o odškodnění nepožádaly vůbec, bych doporučil, aby s žádostmi neváhaly. Termín mají již jen do prvního ledna 2025,&ldquo;</em> připomněl ombudsman.</p>

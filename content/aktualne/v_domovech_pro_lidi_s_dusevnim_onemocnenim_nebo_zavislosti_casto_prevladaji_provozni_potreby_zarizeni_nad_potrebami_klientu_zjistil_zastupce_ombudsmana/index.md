---
title: V domovech pro lidi s duševním onemocněním nebo závislostí často
  převládají provozní potřeby zařízení nad potřebami klientů, zjistil zástupce
  ombudsmana
date: 2024-04-11T06:22:13.442Z
vystupy:
  - tz
perex: >
  <p>Návštěvy pracovníků Kanceláře ombudsmana v domovech se zvláštním režimem
  ukázaly, že život tamních obyvatel nepříznivě ovlivňuje řada okolností.
  Zásadní je především nedostatek personálu pracujícího přímo s klienty.
  Pracovníci jsou často natolik vytížení zajišťováním základní obslužné péče,
  jako je dopomoc s&nbsp;hygienou nebo se stravováním, že nemají dostatečný
  prostor na individuální přístup ke klientům a posilování jejich samostatnosti.
  Zjištění z&nbsp;návštěv domovů se zvláštním režimem nyní zástupce ombudsmana
  uveřejnil v&nbsp;<a
  href="https://eso.ochrance.cz/Nalezene/Edit/12776">souhrnné zprávě</a> spolu
  s&nbsp;doporučeními pro zařízení i s návrhy systémových změn určenými
  Ministerstvu práce a sociálních věcí.</p>
attachments:
  - title: "Souhrnná zpráva z návštěv domovů se zvláštním režimem: sp. zn. 51/2021/NZ"
    file: https://eso.ochrance.cz/Nalezene/Edit/12776
  - title: Výběr z doporučení
    file: https://www.ochrance.cz/aktualne/v_domovech_pro_lidi_s_dusevnim_onemocnenim_nebo_zavislosti_casto_prevladaji_provozni_potreby_zarizeni_nad_potrebami_klientu_zjistil_zastupce_ombudsmana/dzr_-_vyber_z_doporuceni.pdf
---
<p>Právníci Kanceláře ombudsmana spolu s&nbsp;přizvanými odborníky z&nbsp;oblasti sociálních služeb, všeobecnými a psychiatrickými sestrami navštívili celkem šest domovů poskytujících služby lidem s&nbsp;duševním, zejména psychotickým onemocněním a lidem se závislostí či ohroženým závislostí na návykových látkách. Ověřovali, jak v praxi funguje poskytování služeb této specifické cílové skupině.</p>

<p>Klienti domovů mají různé potřeby. Jsou mezi nimi trvale ležící senioři, ale i muži a ženy v&nbsp;produktivním věku, kteří při správné podpoře zvládnou samostatně pracovat. Někteří klienti mají omezenou mobilitu, například se pohybují pouze na vozíku. Mnozí také mají specifické komunikační potřeby a někteří kvůli svému zdravotnímu stavu ani nepoužívají mluvenou řeč. To vše klade vysoké nároky na práci personálu zařízení.&nbsp;</p>

<p>V&nbsp;žádném z&nbsp;navštívených domovů nezjistili pracovníci Kanceláře ombudsmana špatné zacházení s&nbsp;klienty. Vedení jednotlivých domovů ale upozornili na rizikové aspekty poskytované péče a navrhli jim vhodná zlepšení. Společným jmenovatelem napříč domovy byl převažující ústavní charakter služeb založený na jednotném režimu a hromadných aktivitách. Příčinou byla kombinace nevhodného prostředí a nedostatku personálu na jedné straně a vysokého počtu klientů na straně druhé.</p>

<p>V&nbsp;domovech většinou žily vyšší desítky lidí. Nejmenší měl kapacitu 49 klientů, ten největší dokonce 259. Pouze výjimečně žili v&nbsp;prostředí připomínajícím domácnost, kde by si sami hospodařili. Pravidlem naopak byly vícelůžkové &ndash; někde i čtyřlůžkové &ndash; pokoje, sdílené koupelny a toalety. Běžné bylo společné stravování, skupinové trávení volného času a minimální zapojení klientů do života v&nbsp;okolí. Ústavní prvky leckde posiloval například přídělový systém na kávu a cigarety, plošný zákaz konzumace alkoholu nebo pevně daný časový rozvrh pro hygienu.</p>

<p><em>&bdquo;Obyvatel</em><em>é domovů se museli přizpůsobit organizaci péče v zařízení namísto toho, aby pracovníci reagovali na individuální potřeby každ</em><em>ého z&nbsp;nich a nadto rozvíjeli jejich schopnosti a zvyšovali jejich samostatnost,</em><em>&ldquo;</em> shrnul zástupce ombudsmana Vít Alexander Schorm. Ministerstvu práce a sociálních věcí doporučil, aby stanovilo závazný minimální počet personálu a standard vybavení v&nbsp;pobytových sociálních službách.</p>

<p>V&nbsp;současné době zákon o sociálních službách pouze uvádí, že poskytovatelé služeb mají zajistit odpovídající podmínky podle druhu služby. Jak ukázaly návštěvy v&nbsp;domovech se zvláštním režimem, taková obecná úprava nestačí. Nedostatek personálu může dokonce ohrožovat bezpečí obyvatel domovů. Rizikové je kupříkladu obsazení nočních služeb pouze jedním či dvěma pracovníky: <em>&bdquo;Když bude zároveň potřebovat péči více klientů nebo pokud dojde k mimořádn</em><em>é události, může být řešení takov</em><em>é situace problematick</em><em>é. A obávám se, že může mít až </em><em>fatální důsledky,</em><em>&ldquo;</em> varoval zástupce ombudsmana.</p>

<p>Zároveň ocenil, že při návštěvách domovů se pracovníci Kanceláře ombudsmana setkali i s dobrou praxí. V&nbsp;jednom zařízení například personál s&nbsp;nově příchozími klienty nacvičoval orientaci v&nbsp;okolí domova. Díky tomu se klienti postupně učili samostatně chodit mimo areál a mohli si třeba dojít nakoupit. Jinde se zase klienti zapojovali do běžných domácích prací, jako je úklid vlastních pokojů.</p>

<p>Souhrnnou zprávu zašle zástupce ombudsmana poskytovatelům všech domovů se zvláštním režimem zaměřených na stejnou&nbsp;cílovou skupinu i Ministerstvu práce a sociálních věcí. V&nbsp;doporučeních pro ministerstvo <a href="https://www.ochrance.cz/aktualne/svetovy_den_proti_nasili_na_seniorech_prestupek_spatneho_zachazeni_nebo_zavedeni_nezavisleho_stiznostniho_mechanismu_v_socialnich_sluzbach_mohou_pusobit_jako_prevence/">zopakoval</a> také potřebu zavedení nezávislého stížnostního mechanismu v&nbsp;sociálních službách a zakotvení přestupku špatného zacházení.</p>

<p><img alt="dzr_-_vyber_z_doporuceni.png" src="https://www.ochrance.cz/aktualne/v_domovech_pro_lidi_s_dusevnim_onemocnenim_nebo_zavislosti_casto_prevladaji_provozni_potreby_zarizeni_nad_potrebami_klientu_zjistil_zastupce_ombudsmana/dzr_-_vyber_z_doporuceni.png" /></p>

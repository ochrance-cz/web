---
title: "Ombudsman upozornil brněnský magistrát, že v některých případech
  vyžadoval dlužné poplatky za odpady neoprávněně. Lidé teď mohou dostat peníze
  zpět "
date: 2022-10-12T07:37:38.619Z
vystupy:
  - tz
perex: >
  <p><strong>Veřejný ochránce práv při šetření případu stěžovatele z&nbsp;Brna a
  v dalším šetření z&nbsp;vlastní iniciativy zjistil, že tamní magistrát
  vyžadoval po lidech platbu místního poplatku za komunální odpad i za roky, kdy
  už jim podle zákona povinnost platit poplatek zanikla. Podle předpisů má úřad
  tři roky na to, aby lidem dlužný poplatek vyměřil. Brněnský magistrát ale
  chtěl zaplatit i od lidí, kterým poplatek za komunální odpad v&nbsp;této lhůtě
  nevyměřil. Po upozornění ombudsmana svou praxi změnil. Těm, kteří si požádají,
  neoprávněně vybrané staré poplatky vrátí. </strong></p>
attachments:
  - title: Zpráva o šetření sp. zn. 6424/2020/VOP
    file: https://eso.ochrance.cz/Nalezene/Edit/9828
---
<p>Ombudsman na nesprávný postup brněnského magistrátu narazil při šetření případu stěžovatele, kterému město započítalo jeho platbu za komunální odpad z&nbsp;prosince 2020 jako úhradu čtyři roky starého nedoplatku. Veřejný ochránce práv stěžovatele poučil o povinnosti platit poplatky za komunální odpad, současně mu však dal za pravdu v&nbsp;tom, že tato povinnost časem zaniká.</p>

<p>Za komunální odpad musí v&nbsp;Brně platit nejen jeho obyvatelé, kteří jsou zde přihlášení k pobytu, ale poplatková povinnost vzniká také vlastníkům nemovitostí, ve kterých není nikdo přihlášený k pobytu. Někteří lidé tak musí městu zaplatit poplatek i víckrát.</p>

<p>Právě to byl případ stěžovatele, který o povinnosti platit poplatek za komunální odpad i z bytu nevěděl. Sám stěžovatel proto chyboval, když po koupi bytu v&nbsp;polovině roku 2016 ani magistrátu neohlásil, že mu druhá poplatková povinnost vznikla, ani do roku 2020 tento poplatek neplatil. To, že stěžovatel o vzniku poplatkové povinnosti nevěděl, jej neomlouvá. Následně ale chyboval i magistrát.</p>

<p>Obecně platí, že poplatník musí sám svoji poplatkovou povinnost úřadu včas ohlásit a poplatek pak každoročně ve lhůtě splatnosti uhradit. Pokud poplatník nezaplatí včas, musí mu magistrát poplatek vyměřit, zpravidla do tří let. Současně mu při tom může poplatek zvýšit až na trojnásobek. Magistrát ale stěžovateli dlužné poplatky vůbec nevyměřil. Poplatkovou povinnost stěžovatele začal prověřovat v&nbsp;roce 2020 a domáhal se peněz i za starší období, za které už poplatková povinnost zanikla. Požadavek na zaplacení těchto starých poplatků byl proto nezákonný.</p>

<p><em>&bdquo;Z doložených podkladů vyplývá, že magistrát včas neuhrazené poplatky za roky 2016 a 2017 stěžovateli nevyměřil. Poplatková povinnost zanikla po třech letech, tedy povinnost za rok 2016 zanikla koncem května 2019, povinnost za rok 2017 zanikla na konci května 2020. I přesto magistrát zaevidoval pozdější platbu poplatníka ze začátku prosince 2020 na tyto poplatkové povinnosti,&ldquo;</em> shrnul svá zjištění ombudsman Stanislav Křeček. Jak dále vyplynulo z&nbsp;šetření ombudsmana, jednalo se v&nbsp;té době o běžnou praxi magistrátu. Po vydání <a href="https://eso.ochrance.cz/Nalezene/Edit/9828">zprávy o šetření</a> magistrát své postupy změnil a nyní vyžaduje už pouze řádně vyměřené poplatky.</p>

<p>Během šetření ombudsman naznal, že není v silách magistrátu dohledat všechny jednotlivé poplatníky, u kterých postupoval podobně jako v&nbsp;případě stěžovatele. Lidé si ale mohou sami ověřit, zda se nejedná také o jejich případ.</p>

<p>Zbystřit by měli hlavně ti, kteří na území města Brna vlastní byt či dům, ve kterém není nikdo hlášený k&nbsp;pobytu. Druhou skupinou mohou být cizinci přihlášení k&nbsp;pobytu na území města Brna. Pokud je magistrát v&nbsp;minulosti vyzýval k zaplacení poplatku za komunální odpad za roky 2017 a předchozí, a ve výzvě od magistrátu nedohledají informaci o vyměření dlužného poplatku, mohlo u nich také dojít k chybě. Pro získání dalších informací mohou tito lidé kontaktovat <a href="https://www.brno.cz/w/mistni-poplatek-za-komunalni-odpad-v-brne">Odbor životního prostředí Magistrátu města Brna</a> a případně se domluvit na dalším postupu.</p>

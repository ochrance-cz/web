---
title: "Činnost ombudsmana neovlivňuje délku hospitalizace pacientů v psychiatrických léčebnách"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2012/cinnost-ombudsmana-neovlivnuje-delku-hospitalizace-pacientu-v-psychiatrickych-lecebnach-1/"
date: 2012-01-27
perex: "<p></p><p>Veřejný ochránce práv nezasahuje do rozhodování lékařů či soudů o tom, zda a kdy má být pacient psychiatrické léčebny propuštěn z léčení, zda má být do léčebny přijat, jak má léčba probíhat, či jak dlouho má hospitalizace trvat. </p>"
---

<!-- imported from the old website -->

<p>Cílem systematických preventivních návštěv ombudsmana v psychiatrických léčebnách a dalších zařízeních je ochrana osob před tzv. špatným zacházením<strong> v zařízení</strong>, čímž je třeba rozumět zejména jednání, které nerespektuje lidskou důstojnost.</p><p>Vyjádření, která se objevila v médiích, o údajném tlaku ombudsmana na rychlé propouštění pacientů psychiatrických léčeben, je proto zcela nesmyslné.</p><p>Pacienti jsou do psychiatrické léčebny umístěni z důvodu svého zdravotního stavu, a to buď dobrovolně na základě svého souhlasu, nebo z rozhodnutí soudu. Délku pobytu v léčebně a propuštění pacienta ovlivňuje výhradně jeho zdravotní stav, jehož posouzení přísluší lékaři. V případě, že byl pacient do léčebny umístěn rozhodnutím soudu, o propuštění musí rozhodnout opět soud. Pokud chce dobrovolně hospitalizovaný pacient léčení ukončit a lékař má pochybnosti, zda je propuštění z léčebny vhodné, zda pacient neohrožuje sebe, či své okolí, předloží případ soudu, který rozhodne o propuštění pacienta nebo o trvání hospitalizace. </p><p>Přestože se ochránce během systematických návštěv zařízení zaměřuje i na právní stránku hospitalizace, jedná se zejména o dodržování lhůt stanovených zákonem pro hlášení tzv. nedobrovolných hospitalizací ze strany léčeben a o informování léčebny soudem, zda rozhodl o přípustnosti, příp. nepřípustnosti držení pacienta ve zdravotnickém zařízení. </p>Více o návštěvách v psychiatrických léčebnách a o zjištěních ochránce najdete zde.

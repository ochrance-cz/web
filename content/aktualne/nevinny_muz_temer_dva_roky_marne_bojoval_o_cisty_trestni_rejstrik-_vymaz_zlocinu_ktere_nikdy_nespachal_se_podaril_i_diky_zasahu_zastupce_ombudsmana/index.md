---
title: Nevinný muž téměř dva roky marně bojoval o čistý trestní rejstřík. Výmaz
  zločinů, které nikdy nespáchal, se podařil i díky zásahu zástupce ombudsmana
date: 2025-01-14T08:57:04.433Z
vystupy:
  - tz
perex: >
  <p>Jen shodou okolností se český občan dozvěděl, že údajně páchal krádeže a
  loupeže na území Španělska. Muž však ve skutečnosti nebyl nikdy obžalován,
  natož odsouzen. Přestože to španělské úřady potvrdily a uznaly svou chybu,
  trvalo řadu měsíců, než byly vadné záznamy o provinění odstraněny
  z&nbsp;rejstříku trestů. Případ se podařilo dořešit až díky spolupráci
  zástupce ombudsmana Víta Alexandera Schorma a českých úřadů.</p>
attachments:
  - title: "Podrobné informace o rejstříku trestů a zahlazení odsouzení "
    file: https://msp.gov.cz/en/web/msp/rejstrik-trestu/co-potrebujete-vedet
  - title: "Zákon o rejstříku trestů a evidenci přestupků "
    file: https://www.e-sbirka.cz/sb/1994/269?zalozka=text
---
<p>Aby se mohl stát opatrovníkem, požádal muž o výpis z&nbsp;rejstříku trestů. S&nbsp;překvapením z&nbsp;něj vyčetl, že se měl v minulosti dopustit trestného činu ve Španělsku.</p>

<p>Dotyčný přitom ve Španělsku v&nbsp;dané době vůbec nepobýval. Chtěl tudíž získat zpět svůj čistý trestní rejstřík. Obrátil se proto na Ministerstvo spravedlnosti. To však bylo poslem dalších špatných zpráv &ndash; opis, tedy&nbsp;neveřejná část rejstříku, odhalil dokonce další tři záznamy o trestných činech spáchaných na španělském území.</p>

<p>Do českého rejstříku se dostaly přes&nbsp;Evropský informační systém rejstříků trestů&nbsp;(ECRIS). Zanesly je tam španělské orgány, a protože se týkaly českého občana, propsaly se i do českého rejstříku.</p>

<p>Ministerstvo spravedlnosti začalo pátrat po podrobnostech. Španělské orgány však nekomunikovaly, náprava vázla. Do případu se proto vložil zástupce ombudsmana:<em> &bdquo;Jednání na mezinárodním poli logicky vede ke složitější komunikaci. Je však nepřijatelné, aby kdokoli dlouhodobě čelil záznamu o&nbsp;trestné činnosti, jíž se nikdy nedopustil. Náprava takových chyb by měla být rychlá a&nbsp;účinná.&ldquo;</em></p>

<p>Vít Alexander Schorm spojil síly s ministerstvem a věci se daly do pohybu. Zjistilo se, že žádný z&nbsp;rozsudků španělských soudů, na něž se záznamy v rejstříku trestů vztahovaly, neukládal trest našemu občanovi. Ve skutečnosti označovaly za pachatele jinou osobu, která používala několik falešných identit, včetně jména našeho občana. Právě tato skutečnost zřejmě vedla španělské orgány k tomu, že do svého rejstříku trestů mylně zanesly našeho občana.</p>

<p>Jednoznačná fakta zazněla i ze strany Kanceláře veřejného ochránce práv na prosincovém jednání unijní expertní skupiny ECRIS, po kterém teprve španělské orgány nesprávné záznamy vymazaly. Po téměř dvou letech úsilí má tedy nevinný český občan opět čistý trestní rejstřík.</p>

<p>&nbsp;</p>

<blockquote>
<p><strong>Evropský informační systém rejstříků trestů (ECRIS)</strong> = propojené Rejstříky trestů v rámci Evropské unie.</p>

<p><strong>Expertní skupina ECRIS</strong> = odborný panel, v rámci kterého se setkávají zástupci Evropské komise a&nbsp;pověření zástupci Rejstříků trestů jednotlivých členských zemí Evropské unie s přizvanými hosty. Slouží jako prostor pro konzultaci a sdílení praxe. Nemá však rozhodující pravomoc.</p>
</blockquote>

<blockquote>
<p><strong>Výpis a opis z Rejstříku trestů</strong></p>

<p>Výpis a opis nejsou totožné.</p>

<p>&nbsp;</p>

<p><strong>Výpis</strong></p>

<p>uvádí všechna dosud nezahlazená (tj. dosud&nbsp;nevymazaná z&nbsp;Rejstříku trestů) odsouzení včetně údajů o&nbsp;průběhu výkonu uložených trestů a ochranných opatření, pokud se podle zákona na pachatele nehledí, jako by nebyl odsouzen.</p>

<p>Výpis se vydává osobě, které se týká.</p>

<p>&nbsp;</p>

<p><strong>Opis</strong></p>

<p>uvádí všechny údaje o každém odsouzení osoby, které se opis týká, a všechny údaje o průběhu výkonu trestů a ochranných opatření i o zahlazení odsouzení, údaje z evidence podmíněného zastavení trestního stíhání, podmíněného odložení podání návrhu na potrestání a jiné významné skutečnosti pro trestní řízení, pokud tak stanoví zvláštní právní předpis.</p>

<p>Opis se vydává (za podmínek stanovených zákonem):</p>

<p>a) orgánu činnému v trestním řízení,</p>

<p>b) Kanceláři prezidenta republiky,</p>

<p>c) cizozemskému justičnímu orgánu,</p>

<p>d) mezinárodnímu soudu,</p>

<p>e) jinému orgánu nebo osobě, pokud tak stanoví zvláštní právní předpis.</p>
</blockquote>

---
title: Veřejný ochránce práv se zastává slovenského ombudsmana, který čelí
  kritice ze strany Úřadu vlády SR
date: 2025-08-20T11:16:00
vystupy:
  - tz
perex: <p>Stanislav Křeček vyjadřuje plnou podporu nezávislému vyjadřování
  veřejného ochránce práv Róberta Dobrovodského, který čelí veřejné kritice ze
  strany premiéra Roberta Fica. Předmětem sporu je&nbsp;návrh, který slovenský
  ombudsman zaslal Ústavnímu soudu Slovenské republiky. Tento návrh směřuje
  proti novele zákona upravujícího činnost nevládních organizací. S&nbsp;tím
  souvisí svobodné sdružování občanské společnosti. Slovenský ombudsman považuje
  novelu za rozpornou s ústavně zaručenými právy a svobodami.</p>
---
<p>
<i>„Úloha veřejného ochránce práv není podbízet se momentálním politickým náladám, ale nezávisle a důsledně hájit ústavní pořádek, lidská práva a právní stát. Podpora občanské společnosti a ochrana její svobody jsou nedílnou součástí role ombudsmana. Jeho názory si mohou osvojit i jiní, a to i v&nbsp;rámci politického spektra. To však neznamená, že se ombudsman stává součástí politického boje,“&nbsp;</i>uvedl Stanislav Křeček</p>
<p>Stanislav Křeček považuje nezávislost a nestrannost instituce veřejného ochránce práv za klíčovou podmínku jejího fungování a vyzývá k respektu vůči této roli i osobě slovenského ombudsmana. Český ombudsman oceňuje odvahu a zásadovost svého slovenského protějšku, se kterou hájí právo na svobodu sdružování občanské společnosti a volný pohyb finančních prostředků v&nbsp;rámci EU – tedy základní pilíře demokratického a právního státu. Podání návrhu k Ústavnímu soudu je legitimním nástrojem slovenského ombudsmana, který má Róbert Dobrovodský jako veřejný ochránce práv ze zákona k dispozici k ochraně základních práv a svobod. Neměl by tedy být důvodem k osobním útokům či zpochybňování jeho nezávislosti a nestrannosti z&nbsp;řad politiků.&nbsp;</p>

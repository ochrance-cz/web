---
title: Prezident ocenil prvního českého ombudsmana Otakara Motejla státním
  vyznamenáním
date: 2025-10-28T19:49:00
vystupy:
  - aktualita
perex: <p>Upřímně nás těší, že Otakara Motejla, prvního českého ombudsmana, dnes
  prezident Petr Pavel ocenil státním vyznamenáním. Za vynikající zásluhy
  o&nbsp;rozvoj demokracie, humanity a&nbsp;lidská práva mu propůjčil&nbsp;in
  memoriam Řád Tomáše Garrigua Masaryka. S&nbsp;úctou na Otakara Motejla
  vzpomínáme. Jeho moudrost, lidskost a odhodlání bojovat za spravedlnost jsou
  pro nás vzorem a&nbsp;inspirací.</p>
---
<figure class="image">
<img src="https://www.ochrance.cz/aktualne/prezident_ocenil_prvniho_ceskeho_ombudsmana_otakara_motejla_statnim_vyznamenanim/foto_1_na_fb_pouz_ito_neda_vno.jpg" alt="Portrét Otakara Motejla"></figure>
<p>Státní vyznamenání pro Otakara Motejla přichází v&nbsp;roce, kdy Kancelář ombudsmana (v současnosti přesněji Kancelář ombudsmana a dětského ombudsmana) slaví 25. výročí svého vzniku. Také proto si letos jeho výjimečnou osobnost, která utvářela podobu „ombudsmanství“ v Česku, připomínáme obzvlášť intenzivně.&nbsp;</p>
<p>
<i>„Zvolení Otakara Motejla prvním veřejným ochráncem práv bylo vynikající volbou, kterou jsem jako tehdejší člen Poslanecké sněmovny podpořil. Jeho profesní i&nbsp;lidský příběh – od obhajoby disidentů až po jeho působení v čele ombudsmanského úřadu – dokládá jeho hluboký smysl pro spravedlnost a rovnost před právem,</i>“ připomíná současný ombudsman Stanislav Křeček.&nbsp;</p>
<p>Zástupce ombudsmana a dětského ombudsmana Vít Alexander Schorm připojuje své osobní vzpomínky: 
<i>„S Otakarem Motejlem jsem měl tu čest pracovat na Nejvyšším soudu. Ještě předtím podpořil třeba naši studentskou petici za obnovení akademického titulu JUDr. Vzpomínám na to, jak vyprávěl o svých klientech z pro mě dávných dob, kdy začínal působit jako advokát na Slovensku. Nebo jak jsme spolu pořádali konferenci předsedů nejvyšších soudů zemí střední a východní Evropy. Později vtiskl ombudsmanství jeho podobu, která přetrvává do současnosti. V tom zkrátka máme pořád kus z&nbsp;něho. Občas se ‚za ním‘ stavím na vyšehradském Slavíně, kde je pohřbený. Sám se tam označil prostě za ‚obhájce‘.“</i></p>
<p>I další veřejné osobnosti spjaté s&nbsp;právem na Otakara Motejla vzpomínají s&nbsp;velkým respektem*. Patří k&nbsp;nim například předseda Ústavního soudu Josefa Baxa, kterého s Otakarem Motejlem pojily pracovní i přátelské vztahy: 
<i>„Dovolil bych si říct, že v&nbsp;té své poslední životní roli [pozn.: ombudsmana&nbsp;] se&nbsp;nejvíce našel. Bylo to něco, kde on opravdu ten svůj nadhled, moudrost, zkušenost – to všechno do toho dal.“</i></p>
<p>Kateřina Šimáčková, emeritní soudkyně Ústavního soudu a současná soudkyně Evropského soudu pro lidská práva, popsala osobnost Otakara Motejla podobně: 
<i>„Byl opravdu skvělý právník. Byl to člověk, který měl vysokou míru legitimity, u veřejnosti i u politické třídy.“</i></p>
<p>Osobnější stránku Otakara Motejla přibližuje Marek Hanák, právník, který pracuje v Kanceláři ombudsmana a dětského ombudsmana téměř od jejího začátku: 
<i>„Otakar Motejl měl velké charisma. Svým klidným a lidským vystupováním si uměl získat důvěru lidí. Vztah s&nbsp;ním byl velmi hezký. Bral nás právníky a celý personál ombudsmana vlastně jako svou širší rodinu. Vždycky se nás snažil vést tak, abychom se snažili lidem pomoct a plnili poslání, které ombudsman má.“</i></p>
<p>* Vzpomínky Josefa Baxy a Kateřiny Šimáčkové zazněly v&nbsp;rámci 124. a 125. dílu podcastu&nbsp; 
<a href="https://www.youtube.com/playlist?list=PLWNv_IxgJdEKvV9-ZYu7VTxvc1SjDRb2i">„Na kávu s&nbsp;ombudsmanem“</a>&nbsp;.</p>
<blockquote>
<p>
<strong>Otakar Motejl</strong> se narodil 10.&nbsp;září 1932 v&nbsp;Praze v&nbsp;tradiční právnické rodině, profesně tedy pokračoval ve&nbsp;šlépějích svých předků.&nbsp;</p>
<p>Po&nbsp;ukončení Právnické fakulty UK v&nbsp;Praze se až&nbsp;do&nbsp;roku&nbsp;1990 věnoval advokátní praxi. Obhajoval mezi jiným řadu disidentů a&nbsp;aktivistů nezávislých hnutí. V&nbsp;letech 1990–1998 zastával funkci předsedy Nejvyššího soudu ČSFR a&nbsp;následně Nejvyššího soudu ČR. V&nbsp;srpnu 1998 přijal funkci ministra spravedlnosti. Poté, co nebyly akceptovány jeho snahy o&nbsp;reformu justice, z&nbsp;politiky po&nbsp;necelých dvou letech odešel.&nbsp;</p>
<p>V&nbsp;prosinci roku 2000 byl Poslaneckou sněmovnou zvolen prvním veřejným ochráncem práv, o šest let později byl v&nbsp;této funkci potvrzen i&nbsp;pro další období.&nbsp;</p>
<p>Zemřel po krátké nemoci 9.&nbsp;května 2010.&nbsp;</p></blockquote>

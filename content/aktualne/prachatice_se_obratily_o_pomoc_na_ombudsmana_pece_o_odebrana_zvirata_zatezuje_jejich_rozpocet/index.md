---
title: Prachatice se obrátily o pomoc na ombudsmana, péče o odebraná zvířata
  zatěžuje jejich rozpočet
date: 2021-09-20T09:35:47.038Z
vystupy:
  - tz
perex: Na ombudsmana se výjimečně neobrátil člověk, ale úřad, který hledal
  pomoc. Prachatičtí úředníci se zabývají rozsáhlým případem týrání zvířat,
  rozhodli o odebrání 26 koní, 15 psů, 6 koček a 112 holubů do předběžné
  náhradní péče Jejich majitel je choval v nevhodných podmínkách a například
  nedostatečným krmením a napájením ohrožoval jejich zdraví.
---
<p>Nový domov našla zvířata u náhradních chovatelů, město vyjde péče o ně řádově na 300.000 korun měsíčně. Část sice město získalo zpět z dotačního programu Státního zemědělského intervenčního fondu, dotace je ale omezená, vztahuje se totiž jenom na koně a skot. Prachatice tak požádaly ombudsmana, zda by se zajištěním financí nepomohl.</p>

<p>Ombudsman se obrátil na Ministerstvo zemědělství, aby zvážilo, zda by například bylo možné upravit podmínky dotačního programu. Ministerstvo uvedlo, že v&nbsp;současné době nemá možnost, jak úřadu peníze poskytnout. Zároveň ale upozornilo, že podle zákona na ochranu zvířat proti týrání není úřad ten, kdo by měl v&nbsp;konečném důsledku náklady náhradní péče hradit. Vynaložené náklady je povinen zaplatit ten, kdo zvířata týral. Úřad tak může tyto náklady vymáhat i exekučně. Město se také může pokusit projednat se současnými vlastníky, aby týraná zvířata převedli novým chovatelům.</p>

<p>&bdquo;<em>Z mých předchozích šetření jsou mi známy případy, kdy úřady o odebrání zvířat do náhradní péče nerozhodly nebo se zdráhaly rozhodnout právě kvůli tomu, že neměly zajištěny finanční prostředky na zaplacení služeb náhradních chovatelů</em>,&ldquo; uvedl ombudsman Stanislav Křeček a dodal: &bdquo;<em>Proto oceňuji postup úřadu Prachatice, který je příkladem dobré správy. Městský úřad rychle a účinně zamezil týrání zvířat</em>.&ldquo;</p>

<p>Ombudsman doporučil městskému úřadu, aby zvířata převedl z&nbsp;předběžné do klasické náhradní péče a následně, aby přikázal vlastníkům zaplatit náklady náhradní péče. Neuhradí-li vlastník tyto náklady do tří měsíců, je možné zvířata převést do majetku státu.</p>

<p>Situaci obcí s&nbsp;placením péče o odebraná zvířata zlepšila od letošního února novela zákona na ochranu zvířat proti týrání. Jakmile náklady na péči o zvířata odebraná jednomu chovateli přesáhnou 200.000 korun, další peníze na předběžnou náhradní péči už obcím proplácí Ministerstvo zemědělství. V Prachaticích ovšem zvířata chovateli odebrali vloni říjnu tedy ještě účinností novely a na peníze tak nemají nárok.</p>

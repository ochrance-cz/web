---
title: "Zástupkyně ombudsmana se zaměří na ochranu lidí s postižením před předsudečným násilím"
oldUrl: "src/www.ochrance.cz/aktualne/tiskove-zpravy-2020/zastupkyne-ombudsmana-se-zameri-na-ochranu-lidi-s-postizenim-pred-predsudecnym-nasilim"
date: 2020-11-13
perex: "<p>Jakékoliv výroky o tom, že někteří lidé s postižením jsou pro společnost přítěží nebo jejich život není plnohodnotný, považujeme za nepřípustné. </p>"
---

<!-- imported from the old website -->

<p>Za poslední dobu se setkáváme s různými nenávistnými projevy, plynoucími z předsudků či mylných představ o lidech s postižením. Ať se jedná o sepisování petic proti zřizování služby chráněného bydlení, které jsou založené na zkreslených nebo přímo nepravdivých informacích o lidech s postižením, či nedávné zcela neakceptovatelné výroky na adresu dětí narozených předčasně či jejich rodičů. V rámci monitorování naplňování Úmluvy o právech osob se zdravotním postižením se zástupkyně zaměří na to, zda jsou lidé s postižením v Česku před podobnými útoky adekvátně chráněni a zda státní orgány poskytují jejich obětem dostatečnou podporu. </p><p> S žádostí o to, aby tomuto problému byl věnován dostatečný prostor a aby se zintenzivnily aktivity vedoucí k nastavení zákonných pravidel stíhání předsudečného násilí a odpovídající pomoci jeho obětem, včetně obecného monitoringu naplňování zákona o obětech trestných činů v praxi, se zástupkyně ombudsmana obrátila na Ministerstvo spravedlnosti. Vedle toho se také hodlá zapojit do výzkumu mapujícího další aspekty předsudečného násilí na lidech s postižením, který bude navazovat na již zveřejněný výzkum organizace <a href="https://www.in-ius.cz/aktuality/ochrana-osob-se-zdravotnim-postizenim-neni-dostatecna.html" target="_blank">IN IUSTITIA</a>.  Vzhledem k tomu, že se jedná o systémový problém, bude o něm rovněž informovat Výbor OSN pro práva lidí s postižením prostřednictvím tzv. alternativní zprávy o plnění Úmluvy o právech lidí s postižením. </p> <br /> <p> </p>

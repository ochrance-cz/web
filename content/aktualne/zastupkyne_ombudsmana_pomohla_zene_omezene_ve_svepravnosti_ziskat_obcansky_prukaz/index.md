---
title: Zástupkyně ombudsmana pomohla ženě omezené ve svéprávnosti získat
  občanský průkaz
date: 2022-04-11T10:39:35.091Z
vystupy:
  - tz
perex: >
  <p>Žena s&nbsp;intelektovým postižením se na veřejného ochránce práv obrátila,
  když veřejný opatrovník &ndash; starosta obce, ve které žije &ndash; odmítl
  vyhovět jejímu přání získat občanský průkaz. Zástupkyně ombudsmana Monika
  Šimůnková v&nbsp;rámci svěřené agendy práv osob se zdravotním postižením
  starostu upozornila, že opatrovník by měl vždy jednat v zájmu opatrovance a
  podobně razantní krok jako nepodání žádosti o občanský průkaz by měl řádně
  odůvodnit. To se podle zástupkyně veřejného ochránce práv ale v&nbsp;tomto
  případě nestalo. Po vydání zprávy o šetření opatrovník o vydání občanského
  průkazu pro opatrovankyni požádal. Na základě závěrečného stanoviska jí pak
  občanský průkaz i předal.</p>
---
<p>Opatrovník, starosta menší obce, kde stěžovatelka žije, se obával možného zneužití občanského průkazu například při uzavírání smluv, které by byly pro stěžovatelku nevýhodné nebo z&nbsp;nich plynuly závazky nad její možnosti. Jak zjistila zástupkyně ombudsmana při svém šetření, stěžovatelka žádnou nevýhodnou smlouvu dosud neuzavřela.&nbsp;</p>

<p>Zástupkyně ombudsmana starostu upozornila, že k&nbsp;uzavření smlouvy&nbsp;může dojít i bez předložení občanského průkazu. Spíš než nevydání dokladu by tedy opatrovankyni pomohlo posílení její samostatnosti a soběstačnosti, aby dokázala v&nbsp;rámci svých možností zhodnotit různé situace. Stěžovatelka se přitom o vydání občanského průkazu začala zajímat právě díky zapojení do služby sociální rehabilitace, kde se připravovala na zvládání každodenních záležitostí.</p>

<p>Podle zástupkyně ombudsmana měl opatrovník stěžovatelku v&nbsp;přání mít občanský průkaz podpořit, přiměřeným způsobem jí vše vysvětlit a případně sdílet i své obavy ze zneužití dokladu. Pokud by přání opatrovankyně bez řádného a přesvědčivého zdůvodnění opatrovník nevyslyšel, mohla by podle zástupkyně ombudsmana stěžovatelka časem ztratit motivaci pracovat na svých kompetencích a ve výsledku by se tím i mohla posílit její závislost na opatrovníkovi.</p>

<p>Občanský průkaz je základním identifikačním průkazem v České republice<strong> </strong>a nelze ho, až na specifické výjimky, nahrazovat jinými doklady. <em>&bdquo;Také lidé omezenou svéprávností se mohou dostat do situací, kdy potřebují prokázat svou totožnost. Bez občanského průkazu jsou pro ně téměř neřešitelné i běžné aktivity jako registrace v&nbsp;knihovně, ubytování na dovolené nebo přebírání poštovních zásilek,&ldquo;</em> vysvětlila zástupkyně ombudsmana Monika Šimůnková.</p>

<p>Starosta v reakci na zprávu o šetření situaci zvážil a žádost o vydání občanského průkazu podal. V&nbsp;návaznosti na další komunikaci a závěrečné stanovisko předal vydaný občanský průkaz opatrovankyni.</p>

<p>Přílohy:</p>

<p><a href="https://eso.ochrance.cz/Nalezene/Edit/9652">Zpráva o šetření</a></p>

<p><a href="https://eso.ochrance.cz/Nalezene/Edit/9940">Závěrečné stanovisko</a></p>

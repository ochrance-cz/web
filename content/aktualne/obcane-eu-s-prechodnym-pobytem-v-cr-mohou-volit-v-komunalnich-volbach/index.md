---
title: "Občané EU s přechodným pobytem v ČR mohou volit v komunálních volbách"
oldUrl: "src/www.ochrance.cz/aktualne/tiskove-zpravy-2014/obcane-eu-s-prechodnym-pobytem-v-cr-mohou-volit-v-komunalnich-volbach"
date: 2014-09-22
perex: "<p>Veřejná ochránkyně práv Anna Šabatová vítá rozhodnutí Státní volební komise zapisovat do dodatků volebních seznamů občany EU s potvrzením o přechodném pobytu v České republice.</p>"
---

<!-- imported from the old website -->

<p>Původně odmítavý postoj ministerstva vnitra změnilo rozhodnutí Krajského soudu v Brně v případě slovenského občana dlouhodobě žijícího v České republice. Soud ve shodě s veřejnou ochránkyní práv potvrdil aktivní volební právo občanů EU s přechodným pobytem v České republice v obecních volbách.</p><p><strong>Občané EU s vydaným potvrzením o přechodném pobytu v České republice mají do 8. října možnost nechat se zapsat do dodatku volebního seznamu</strong> v obci v místě přechodného pobytu. </p><p><em>„Jsem velice ráda, že Krajský soud v Brně rozhodl podle evropského práva, které se Česká republika zavázala respektovat. Nyní tedy bude toto právo také aplikovat,“</em> hodnotí současnou situaci veřejná ochránkyně práv Anna Šabatová a dodává: <em>„Stejně jako nelze odhadnout volební účast českých občanů, nejde ani odhadovat kolik občanů EU s přechodným pobytem v České republice bude mít zájem se komunálních voleb zúčastnit. <strong>Důležité je, že volit mohou.</strong> Jsem přesvědčena, že právo účastnit se voleb do obecních zastupitelstev tam, kde žijí, <strong>posiluje jejich vazbu k České republice</strong>. Je to důležitý nástroj jejich integrace do české společnosti.“</em></p><p>Ochránkyně již dříve upozorňovala ministerstvo vnitra na chybnou transpozici evropského práva do českého volebního zákona. Právo občanů Evropské unie, kteří v České republice bydlí, a bylo jim vydáno potvrzení o přechodném pobytu, totiž vyplývá přímo ze Smlouvy o fungování EU.</p><p>Ochránkyně doporučovala ministerstvu, aby nečekalo na přijetí nového volebního zákona, ale už pro nadcházející říjnové volby použilo přímo evropské právo. Po odmítavém stanovisku ministerstva ochránkyně zveřejnila postup, jak se cizinci, kteří mají zájem účastnit se komunálních voleb, mohou svého práva domáhat. Díky tomu jeden z občanů EU s trvalým pobytem dosáhl soudního rozhodnutí, které ve svém důsledku přimělo ministerstvo vnitra změnit svůj postoj a umožnit občanům EU s přechodným pobytem volit.</p><p>Informace ministerstva: <a title="Otevření do nového okna" href="http://www.mvcr.cz/clanek/volit-ve-volbach-do-zastupitelstev-obci-mohou-i-obcane-eu-s-prechodnym-pobytem.aspx" target="_blank">http://www.mvcr.cz/clanek/volit-ve-volbach-do-zastupitelstev-obci-mohou-i-obcane-eu-s-prechodnym-pobytem.aspx</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p>

---
title: "Pojišťovna po šetření ombudsmanky přislíbila vstřícnější přístup k pojištěncům"
vystupy:
  - tz
oldUrl: "/aktualne/tiskove-zpravy-2020/pojistovna-po-setreni-ombudsmanky-prislibila-vstricnejsi-pristup-k-pojistencum/"
date: 2020-02-03
perex: "<p>Zdravotní pojišťovna by měla pravidelně kontrolovat plnění povinností pojištěnců (v maximálně ročních intervalech) a pojištěnce o vzniku dluhu na pojistném informovat neprodleně po zjištění vzniku dluhu za kontrolované období. Současně by ho měla vyrozumět i o možnosti podání žádosti o prominutí penále. Po šetření ombudsmanky pojišťovna k této vstřícnější praxi přistoupila.</p>"
---

<!-- imported from the old website -->

<p>Ombudsmanka se zabývala stížností ženy, která nesouhlasila se způsobem provádění kontrol plateb na veřejné zdravotní pojištění. Zjistila, že dlužila pojistné za jeden měsíc ve výši 1080 Kč. Pojišťovna ji o dluhu informovala až po více jak pěti letech, to už byla žena téměř dva roky registrována u jiné zdravotní pojišťovny. Dlužné pojistné ihned zaplatila a domnívala se, že z osobního jednání v pojišťovně vyplynulo, že tím pro ni záležitost končí a penále jí bude prominuto. Pojišťovna ji však následně vyzvala k jeho úhradě, protože o jeho prominutí nepožádala. Penále v té době přitom převyšovalo samotný původní dluh. Žena dluh na penále raději rychle zaplatila, ale stěžovala si ombudsmance na tento postup pojišťovny, když ji informovala s takovým časovým odstupem a spolu s vyčíslením penále ji neinformovala o možnosti prominutí penále.</p> <p>Pojišťovna se podle zjištění ombudsmanky dopustila dvou pochybení. V první řadě neprováděla pravidelné kontroly plnění povinností pojištěnců:<i> „Zákon sice výslovně nestanoví žádnou lhůtu k vyrozumění pojištěnce o dluhu, ale podle principů dobré správy by to měla pojišťovna dělat v rozumném období, zejména s ohledem na růst penále. Provést kontrolu až po více než 5 letech, kdy už navíc dlužník dávno není pojištěncem dané pojišťovny, rozhodně není dobrou praxí,“</i> hodnotí přístup pojišťovny ombudsmanka. Apelovala na ni, aby kontroly prováděla pravidelně, maximálně v ročních intervalech.</p> <p>Za ještě závažnější pochybení ombudsmanka považuje skutečnost, že pojišťovna zaslala stěžovatelce pouze oznámení o výši penále a výzvu k jeho úhradě, aniž by ji informovala o možnosti prominutí penále. Takto postupovala nejen v případě stěžovatelky, ale obecně vůči všem pojištěncům. Ředitel pojišťovny tento postup obhajoval poukázáním na skutečnost, že právní úprava výslovně nestanoví zdravotním pojišťovnám povinnost dlužníky takto informovat. </p><p> Přestože pojišťovna trvala na tom, že jí zákon neukládá postupovat jinak než doposud, s ohledem na principy dobré správy a vstřícnost vůči pojištěncům se rozhodla svou praxi změnit. Přijala opatření doporučená ochránkyní, a přislíbila pravidelně kontrolovat plnění povinností pojištěnců maximálně v ročních intervalech a neprodleně po zjištění dluhu pojištěnce informovat. Spolu s vyčíslením penále bude také pojištěnce informovat o možnosti podání žádosti o prominutí penále.</p>

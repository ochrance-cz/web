---
title: "Kancelář ombudsmanky prošla úspěšně testováním platové rovnosti"
oldUrl: "src/www.ochrance.cz/aktualne/tiskove-zpravy-2019/kancelar-ombudsmanky-prosla-uspesne-testovanim-platove-rovnosti"
date: 2019-11-04
perex: "<p>Kancelář ombudsmanky úspěšně prošla jako první organizace ve veřejné správě pilotním testováním, které zjišťovalo platovou nerovnost mezi muži a ženami. Testování pomocí nástroje Logib zohlednilo charakteristiky vykonávané práce a klíčové osobní charakteristiky zaměstnankyň a zaměstnanců (věk, délka praxe, vzdělání). Nástroj pro zjišťování platové nerovnosti bude po svém otestování na konci roku 2020 přístupný široké veřejnosti. </p>"
---

<!-- imported from the old website -->

<p>3. listopad je v Evropě dnem rovného odměňování. V tento den totiž ženy v Evropě přestávají ve srovnání s muži symbolicky vydělávat. Rozdíl v platech způsobený nerovným odměňováním činí skoro dva měsíční platy.</p> <p>Hlavním ukazatelem rozdílů v odměňování žen a mužů je tzv. Gender Pay Gap (GPG). Česká republika se v rámci Evropské unie dlouhodobě řadí mezi země s nejvyšším rozdílem v odměňování mezi pohlavími. Podle dat z Eurostatu za rok 2017 byl průměrný rozdíl v odměňování žen a mužů v EU 16 %, zatímco rozdíl v ČR byl 21 %. To je po Estonsku  druhý nejhorší výsledek (Eurostat 2019). Jedná se o tzv. neočištěný rozdíl, který nezohledňuje odlišnosti pracující populace žen a mužů ani genderovou segregaci na trhu práce.</p> <p>Zjišťování rozdílů v odměňování žen a mužů v Kanceláři ombudsmanky provedlo Ministerstvo práce a sociálních věcí (MPSV), které v současnosti testuje zahraniční nástroj Logib v českém prostředí. Logib bude zdarma dostupný široké veřejnosti v průběhu roku 2021. Každý zaměstnavatel si tak bude moci sám ověřit, jak si v oblasti rovného odměňování žen a mužů stojí. </p> <p>V Kanceláři ombudsmanky činil rozdíl v odměňování po zohlednění věku, nejvyššího dosaženého vzdělání, délky praxe, pracovní pozice, úrovně dovedností a míry odpovědnosti 1,6 %, což je věcně zanedbatelný rozdíl, který v případě kanceláře ombudsmanky nebyl statisticky významný. Tvůrci aplikace Logib považují za hranici hodnou pozornosti rozdíl 5 % a více. I vyšší rozdíly však v konkrétních případech mohou být způsobeny legitimními faktory, které třeba tato aplikace nezohledňuje.</p> <p>K testování ombudsmanka Anna Šabatová uvádí: „Mám radost z výsledku. Myslím, že se na něm podílely výrazně dva faktory – slaďování práce a péče, které dlouhodobě v Kanceláři podporujeme, a transparentní systém odměňování včetně nenárokových složek platu.“ </p>

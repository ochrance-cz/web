---
title: "Ochrana práv seniorů v pobytových zařízeních sociálních služeb"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/ochrana-prav-senioru-v-pobytovych-zarizenich-socialnich-sluzeb/"
date: 2014-12-18
perex: "<p>Ve dnech 19. a 20. listopadu 2014 uspořádalo oddělení dohledu nad omezováním osobní svobody v Kanceláři veřejného ochránce práv konferenci na téma „Ochrana práv seniorů v pobytových zařízeních sociálních služeb“. Mezi přednášejícími byli jak právníci z Kanceláře, tak i odborníci, kteří s Kanceláří dlouhodobě spolupracují a účastnili se i systematických návštěv domovů pro seniory či domovů se zvláštním režimem, jejichž cílovou skupinu tvoří osoby s demencí.</p>"
---

<!-- imported from the old website -->

<p>Mgr. Ladislav Tomeček hovořil o povinnosti zařízení reagovat na <a title="Otevření do nového okna" href="http://spolecne.ochrance.cz/fileadmin/user_upload/projekt_ESF/Seniorska_konference/Tomecek_pdf.pdf" target="_blank">specifické potřeby osob s demencí v souvislosti se zajištěním bezpečného prostředí</a> , jenž musí být přizpůsobeno potřebám uživatelů. Mezi těmito povinnostmi zmínil také práci s rizikem pádu, která představuje účinný nástroj v prevenci pádů. Upozornil dále na povinnost zařízení zajistit uživatelům služby náležitý dohled. </p><p>O problematice <a title="Otevření do nového okna" href="http://spolecne.ochrance.cz/fileadmin/user_upload/projekt_ESF/Seniorska_konference/hyblova_pdf_Osetrovatelska_pece_jako_soucast_pobytove_sluzby.pdf" target="_blank">nezastupitelnosti ošetřovatelské péče v pobytovém zařízení sociálních služeb pro uživatele s demencí</a>  hovořila Pavla Hýblová, konzultantka České alzheimerovské společnosti. Zdůraznila, že ošetřovatelství je nedílnou součástí služby a nelze je tudíž zajistit skrze externí subjekty. Zařízení musí zaměstnávat zdravotní sestry a ty musí být součástí multidisciplinárního týmu. Velké riziko pak představuje pro osoby s demencí dvoukolejnost zdravotní a sociální péče. Nedostatek důvěry mezi poskytovateli sociálních a zdravotních služeb je nutno překonat, neboť je v zájmu osoby trpící syndromem demence, aby v rámci kvalitní péče docházelo k co nejužší spolupráci. Přístup soutěživosti mezi sociálními a zdravotními službami je nutno překonat. Upozornila dále na to, že zdravotnickému personálu pečujícímu o osoby s demencí nepostačují všeobecné ošetřovatelské znalosti.  Je nezbytné, aby byli vyškoleni v péči o osoby s demencí. </p><p>JUDr. Mgr. Adéla Hradilová otevřela problematiku základních lidských práv, zejména pak jejich nezcizitelnosti a nezadatelnosti, s tím, že tato práva se samozřejmě týkají i osob s demencí. Upozornila na povinnost zařízení chránit soukromí a důstojnost uživatelů. Detailně rozebrala zákonnou úpravu používání opatření omezujících pohyb s tím, že se jedná o nejzazší řešení a že je třeba poskytovat službu tak, aby k jejich použití nebylo nutné přistupovat. Dále objasnila rozdíl mezi <a title="Otevření do nového okna" href="http://spolecne.ochrance.cz/fileadmin/user_upload/projekt_ESF/Seniorska_konference/Hradilova_PDF.pdf" target="_blank">podáváním ad hoc neklidové medikace a opatřením omezujícím pohyb a případném deliktním jednání</a> . </p><p>O roli nutričního terapeuta v týmu pečujících hovořila Miroslava Chromá, nutriční terapeutka z Centra služeb pro seniory Kyjov. Uvedla, že činnost nutričního terapeuta je nezastupitelná, a to nejen s ohledem na prevenci malnutrice, ale i s ohledem na kvalitu života osob s demencí. Nutriční terapeut musí předcházet rizikům, které představuje např. direktivní řešení nutričního deficitu, absence spolupráce s kuchyní a kuchaři, nechutenství k jídlu jakožto vedlejší účinek léků, deprese a následné odmítání jídla a sociálních kontaktů. Jako příklad individuálního přístupu k uživatelům služby uvedla situaci z vlastní praxe, kdy 100 uživatelů ze 131 má individuálně upravený jídelníček. </p><p>Příspěvek Niny Baláčkové, členky mezinárodní organizace Azheimer Europe, se pak týkal vlastní zkušenosti s Alzheimerovou chorobou a jejím postupným vývojem. Na základě osobní zkušenosti poukázala na obtíže související s diagnostikou. Zdůraznila, že základní přístup v péči o osoby s demencí by měl zohlednit zásadu „nic o nás bez nás“ s tím, že demence nebolí, ale zraňuje. Přitom kvalitní péči nepředstavuje papír a mechanicky vedená dokumentace, ale empatická profesionalita. </p><p>Mgr. Marie Lukasová se ve svém příspěvku zaměřila na <a title="Otevření do nového okna" href="http://spolecne.ochrance.cz/fileadmin/user_upload/projekt_ESF/Seniorska_konference/Lukasova_PDF.pdf" target="_blank">autonomii vůle klientů s demencí</a> . Upozornila na to, že povinností poskytovatele služby je v souvislosti se stupněm demence konkrétního klienta zajišťovat management jeho potřeb, a to v oblasti hygieny, oblékání, stravování, sociálních vazeb. Management potřeb představuje výzvu pro celý multidisciplinární tým. Není možné, aby ho dílčím způsobem zajišťovaly jen pracovnice v sociálních službách nebo naopak pouze zdravotní sestry. Management potřeb se samozřejmě musí odrazit v dokumentaci klienta. Poskytovatel služby musí mít odvahu převzít odpovědnost za management potřeb klienta a nesmí se schovávat za nevalidní souhlasy klienta. Jen tak je možné vyrovnat případné deficity autonomie vůle, které by prakticky představovaly zásah do lidské důstojnosti klientů. Tu musí chránit zejména personál. </p>

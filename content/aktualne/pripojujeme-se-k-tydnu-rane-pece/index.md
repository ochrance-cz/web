---
title: "Připojujeme se k Týdnu rané péče"
tags:
  - Tisková zpráva
oldUrl: "/aktualne/tiskove-zpravy-2020/pripojujeme-se-k-tydnu-rane-pece"
date: 2020-11-06
perex: "<p>Raná péče je službou, která již třicet let pomáhá rodinám, jimž se narodí dítě s těžkým zdravotním postižením či onemocněním. Bohužel je tato pomoc pro mnoho rodin stále nedostupná, a to především pro její omezenou kapacitu, ale také kvůli nedostatečné informovanosti. Nejen z těchto důvodů se připojujeme k Týdnu rané péče, který probíhá od 2. do 8. listopadu.  </p>"
---

<!-- imported from the old website -->

<p>“Raná péče představuje zcela zásadní službu pro pomoc rodinám, které se starají o dítě s postižením. Podle Úmluvy o právech osob se zdravotním postižením má stát povinnost poskytovat těmto dětem a jejich rodinám včasné a komplexní informace, služby a podporu. Cílem je zabránit, aby děti s postižením končily v ústavech, mimo své domovy. Jak bohužel ukázal náš výzkum z letošního roku, situace má k ideálnímu stavu velmi daleko,” vysvětluje zástupkyně ombudsmana Monika Šimůnková. </p><p>“Výzkum dostupnosti sociálních služeb pro děti s postižením a jejich rodiny ukázal, že jen v roce 2018 byla celá čtvrtina žádostí o tyto služby z důvodů kapacity odmítnuta. Průměrná čekací doba v jednotlivých krajích činila 210 dnů. Nejproblematičtější je poskytování rané péče se specializací na poruchy autistického spektra. Jiným problémem je nedostatečná informovanost o této péči, kdy mnoho rodičů jednoduše neví, že něco takového vůbec existuje. Přitom je důležité, aby právě rodiče těchto dětí měli všechny nutné informace a aby jim potřebná pomoc byla poskytnuta co nejdříve. Problematice nedostupnosti rané péče se budu věnovat také v alternativní zprávě pro Výbor OSN pro práva osob se zdravotním postižením,” říká zástupkyně ombudsmana.  </p><p>V minulosti jsme v této věci připomínkovali zákon o sociálních službách, kdy jsme vyslyšeli poskytovatele rané péče a požadovali posunutí maximální věkové hranice dětí, kterým může být služba poskytnuta ze sedmi na deset let.  </p><h5>Co je to raná péče: </h5><p></p><ul><li>Raná péče je jednou ze služeb sociální prevence. </li><li>Poskytuje se dítěti ve věku do 7 let, které má postižení nebo jehož vývoj je ohrožen v důsledku nepříznivého zdravotního stavu, a jeho rodičům. </li><li>Služba je zaměřena na podporu rodiny a podporu vývoje dítěte s ohledem na jeho specifické potřeby. </li></ul><p></p><h5>Základní činnosti:  </h5><ul><li>výchovné, vzdělávací a aktivizační činnosti, </li><li>zprostředkování kontaktu se společenským prostředím,  </li><li>sociálně terapeutické činnosti,  </li><li>pomoc při uplatňování práv, oprávněných zájmů a při obstarávání osobních záležitostí. </li></ul> <h5>Kam se obrátit: </h5> <ul><li>obce s rozšířenou působností (kde vám poradí vhodnou službu), </li><li><a href="https://www.ranapece.cz/koho-mame-kontaktovat/" target="_blank" rel="noreferrer noopener">registr</a> poskytovatelů sociálních služeb (<a href="http://iregistr.mpsv.cz/" target="_blank" rel="noreferrer noopener"><a href="http://iregistr.mpsv.cz/" target="_blank">iregistr.mpsv.cz</a></a>), </li><li>kraj (pokud se vám nedaří službu najít nebo nemají kapacity, žádejte o pomoc kraj).</li></ul><h5>Více informací o Týdnu rané péče: </h5><p><a href="http://www.tydenranepece.cz/" target="_blank" rel="noreferrer noopener">www.tydenranepece.cz</a> </p><h5>Výzkum dostupnosti sociálních služeb pro děti s postižením a jejich rodiny: </h5><p><a href="/uploads-import/CRPD/Vyzkumy/11-2019_Vyzkum_soc-sluzby-pro-deti-s-postizenim.pdf" target="_blank" rel="noreferrer noopener">/uploads-import/CRPD/Vyzkumy/11-2019_Vyzkum_soc-sluzby-pro-deti-s-postizenim.pdf</a> </p>

---
title: "Maďarské ministerstvo školství selhalo při řešení problému segregace romských dětí ve školách, rozhodl soud"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/madarske-ministerstvo-skolstvi-selhalo-pri-reseni-problemu-segregace-romskych-deti-ve-s/"
date: 2019-06-24
perex: "<p>Maďarský odvolací soud potvrdil původní rozsudek, podle kterého je ministerstvo školství odpovědné za dlouholetou segregaci romských dětí na základních školách.</p>"
---

<!-- imported from the old website -->

<p>Maďarská nadace Chance For Children Foundation (CFCF, dále v textu „CFCF“), bojující za rovná práva romských a znevýhodněných dětí ve vzdělávání, iniciovala v roce 2009 soudní řízení proti tehdejšímu Ministerstvu školství a kultury (nyní součást Ministerstva lidských zdrojů, dále v textu „ministerstvo“). </p> <p>V roce 2003 pověřilo ministerstvo příslušné experty, aby zmapovali situaci romských dětí na maďarských základních školách. Na základě šetření experti vypracovali podrobnou zprávu o segregovaném vzdělávání romských dětí, včetně seznamu konkrétních 28 základních škol, kterých se tento problém týká. Ministerstvo sice zprávu obdrželo, nicméně k odstranění segregace nepodniklo žádné kroky. CFCF se proto rozhodla dát celou záležitost k soudu.</p> <p>Podle CFCF je ministerstvo, jakožto orgán odpovědný za fungování vzdělávacího systému, rovněž odpovědné za segregované vzdělávání romských dětí na uvedených školách. Podle CFCF však ministerstvo segregaci nijak neřešilo, čímž porušilo právo dotčených dětí na rovné zacházení. Ministerstvo se hájilo tím, že kompetence k odstranění segregace má jiný orgán a za situaci tak není odpovědné.</p> <p>V roce 2015 soud první instance rozhodl, že ministerstvo je za segregované vzdělávání odpovědné. Podle soudu ministerstvo nezamezilo existenci segregovaných škol a tím tak porušilo zásadu rovného zacházení. Soud ministerstvu nařídil, aby ve školách, kde segregace stále trvá, zakázalo otevřít první třídy a zajistilo umístění dětí, které by jinak do prvních tříd nastoupily, do jiných škol. Soud dále rozhodl, aby ministerstvo nařídilo příslušným subjektům vypracovat desegregační plán, jehož implementaci musí ministerstvo po dobu 5 let monitorovat a závěry poté zveřejnit na svých webových stránkách. Vedle toho soud uložil ministerstvu pokutu ve výši téměř 160 tisíc EUR, které mají být využity k monitorování desegregačního programu. Ministerstvo se tehdy proti rozsudku odvolalo.</p> <p>V únoru letošního roku dospěl odvolací soud k rozhodnutí, které původní rozsudek částečně mění. Odvolací soud souhlasil se soudem prvního stupně v tom, že ministerstvo porušilo svou povinnost zajistit rovné zacházení. Podle odvolacího soudu ministerstvo selhalo tím, že nepřijalo žádná opatření na odstranění segregace, přestože o segregaci vědělo a mělo možnost ji ukončit. </p> <p>Odvolací soud ovšem nesouhlasil s obecným zákazem otevřít první třídy v těch školách, kde segregace stále trvá. Takový zákaz, který by fakticky vedl k uzavření dotčených škol, by byl podle soudu možný jen na základě detailního prošetření. To podle odvolacího soudu vyžaduje pečlivé zmapování situace na každé konkrétní škole za spolupráce expertů, vyučujících a rodičů a následné vytvoření individualizovaného desegregačního plánu. Rovněž monitoring desegregačního plánu a publikování výsledků na webu je podle odvolacího soudu úkolem školních obvodů a příslušných úřadů, nikoliv úkolem ministerstva. </p> <p>Odvolací soud rovněž potvrdil pokutu ve stejné výši, kterou určil původní rozsudek. Nicméně podle odvolacího soudu nemají soudy možnost určovat, na co konkrétně by měly být peníze vynaloženy. Pokuta tak skončí ve státním rozpočtu bez jakýchkoli specifikací, k čemu budou peníze použity.</p> <p>Podrobněji k rozsudku zde:</p> <a href="https://www.equalitylaw.eu/downloads/4869-hungary-second-instance-court-decision-on-education-ministry-s-responsibility-for-failing-to-take-effective-action-against-segregation-in-28-elementary-schools-pdf-92-kb" target="_blank">https://www.equalitylaw.eu/downloads/4869-hungary-second-instance-court-decision-on-education-ministry-s-responsibility-for-failing-to-take-effective-action-against-segregation-in-28-elementary-schools-pdf-92-kb</a>

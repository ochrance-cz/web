---
title: "Soudní přezkum práva na poskytnutí sociální služby"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2015/soudni-prezkum-prava-na-poskytnuti-socialni-sluzby/"
date: 2015-02-04
perex: "<p>Nejvyšší správní soud se v rozsudku ze dne 30. 10. 2014, sp. zn. 4 Ads 134/2014 zastal dětí se zdravotním postižením a uznal jejich právo na přístup k soudu ve věci poskytnutí odpovídající sociální služby, která by jim umožnila setrvat v jejich přirozeném sociálním prostředí. V prvotní fázi se na snaze zajistit vhodné sociální služby podílela i ochránkyně, když se obracela na představitele Jihočeského kraje s žádostí o pomoc dotčeným rodinám. </p>"
---

<!-- imported from the old website -->

<p>V daném případě šlo o děti s autismem a dalším přidruženým zdravotním postižením, což vyžadovalo poskytování velmi náročné péče. Vzhledem k tomu, že v místě jejich bydliště neexistuje vhodná sociální služba (týdenní stacionář Centra Bazalka v místě bydliště dětí poskytoval služby pouze v pracovních dnech a stacionář poskytující služby o víkendu byl vzdálený 120 km od místa bydliště), mohly děti využít pouze zařízení ústavního typu o 145 lůžkách, daleko od jejich bydliště a izolované od okolí a zaměřené na potřeby jiné skupiny klientů, nebo být hospitalizovány v psychiatrické nemocnici. Umístění dětí do velkokapacitních zařízení izolovaných od vnějšího světa by však znamenalo, že budou vytrženy ze svého přirozeného sociálního prostředí a bude jim znemožněno realizovat právo na soukromý a rodinný život. To by odporovalo čl. 19 Úmluvy OSN o právech osob se zdravotním postižením, který garantuje právo na život v komunitě.</p><p>Situace dětí však nebyla zcela beznadějná. Centrum Bazalka, poskytovatel sociálních služeb specializovaný na osoby postižené autismem, plánoval výstavbu malého komunitního zařízení typu domov pro osoby se zdravotním postižením v Českých Budějovicích, ve kterém by byla péče o děti zajištěna i v nepracovní dny, přitom by však byla zachována možnost jejich každodenního kontaktu s rodinou. Podmínkou realizace projektu však byla záruka finanční pomoci pro provoz zařízení, pokud by vzniklo. Rodiče dětí proto požádali, aby Jihočeský kraj zajistil (garantoval) spolufinancování provozu zamýšleného domova v budoucnu. Toto řešení však kraj odmítl.</p><p>Rodiče dětí se proto obrátili na Krajský soud v Českých Budějovicích žalobou, kterou se domáhali ochrany před nezákonným zásahem Jihočeského kraje spočívajícím v tom, že upírá žalobcům právo na poskytování pobytových sociálních služeb v nejméně omezujícím prostředí, a navrhovali, aby krajský soud určil povinnost žalovaného učinit konkrétní a cílené kroky, aby žalobcům zajistil celoroční pobytovou službu v nejméně omezujícím prostředí.</p><p>Poté, co krajský soud usnesením žalobu odmítl, obrátili se rodiče dětí na Nejvyšší správní soud. Nejvyšší správní soud konstatoval, <em>že právo zdravotně postižených osob na pomoc veřejné moci (ať již státu nebo veřejnoprávních korporací) v situacích, kdy si sami, respektive ani s přispěním svých rodin, nejsou s to zajistit základní životní podmínky, je zahrnuto v právu na pomoc v hmotné nouzi ve smyslu čl. 30 odst. 2 Listiny základních práv a svobod</em>. Soud dále uvedl, že <strong>sociální práva (tedy i právo na pomoc v hmotné nouzi) jsou veřejně subjektivními právy i soudně vymahatelnými nároky vůči veřejné moci</strong>. Dále soud uvádí, že <strong>povinnosti krajů zajistit dostupnost sociálních služeb v podobě konkretizované citovanými ustanoveními zákona o sociálních službách odpovídá veřejné subjektivní právo stěžovatelů na zajištění takové pomoci a toto právo je uplatnitelné před soudy</strong>. </p><p>Podle čl. 41 odst. 1 Listiny základních práv a svobod se lze vyjmenovaných sociálních práv (včetně práva na pomoc v hmotné nouzi) domáhat pouze v mezích zákonů, které tato ustanovení provádějí. Podle soudu se však lze sociálních práv domáhat také v rámci mezinárodních smluv, které sociální práva provádějí. Výslovně soud uvádí Úmluvu o právech osob se zdravotním postižením (čl. 19) a Evropskou sociální chartu (čl. 14). Přihlédnut je dle soudu třeba rovněž k dalším dokumentům, které mají povahu mezinárodního soft-law, zejména ke stanovisku Výboru OSN pro hospodářská, sociální a kulturní práva.</p><p>O konečné povinnosti Jihočeského kraje zajistit dětem celoroční pobytovou službu v nejméně omezujícím prostředí však dosud rozhodnuto nebylo, neboť případ se vrátil zpět před Krajský soud v Českých Budějovicích. Krajský soud je vázán právní názorem Nejvyššího správního soudu, a proto musí výše uvedené závěry Nejvyššího správního soudu do svého nového rozhodnutí promítnout. </p>Rozhodnutí Nejvyššího správního soudu vítá i Mental Disability Advocacy Center (MDAC), jehož komentář si lze přečíst zde: <a title="Otevření do nového okna" href="http://www.mdac.info/en/news/czech-supreme-court-enforces-legal-right-children-disabilities-live-community" target="_blank">http://www.mdac.info/en/news/czech-supreme-court-enforces-legal-right-children-disabilities-live-community</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />.

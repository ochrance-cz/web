---
title: Soudní systém by měl být lépe připravený i na složité případy, jako byl
  pád mostu ve Studénce, míní zástupce ombudsmana
date: 2023-08-08T06:39:18.696Z
vystupy:
  - tz
perex: >
  <p>Ve dvanáct let trvajícím soudním řízení v kauze železničního neštěstí ve
  Studénce docházelo podle zjištění zástupce ombudsmana k&nbsp;vícenásobným
  dílčím průtahům. Nesoustředěný postup ovšem nelze přičítat pouze rozhodujícímu
  soudci. Zásadní vliv na délku a plynulost řízení měl nepružný soudní systém.
  Podrobnou analýzu přináší aktuálně zveřejněná zpráva o šetření. Od tragického
  nárazu vlaku do zříceného mostu dnes uplynulo 15 let.</p>
attachments:
  - title: Zpráva o šetření
    file: https://eso.ochrance.cz/Nalezene/Edit/12006
---
<p>Veřejného ochránce práv požádali o pomoc příbuzní jedné z&nbsp;obětí nehody ve Studénce. Stěžovali si na nepřiměřenou délku řízení a nesouhlasili s&nbsp;tím, že předseda okresního soudu v&nbsp;Novém Jičíně vyřídil jejich stížnost na průtahy jako nedůvodnou.</p>

<p>Zástupce ombudsmana jim dal v&nbsp;šetření za pravdu. Podle něj se měl předseda soudu při vyřizování stížnosti zaměřit nejen na příčiny průtahů na straně soudce, ale měl zohlednit také příčiny plynoucí z&nbsp;celkové organizace soudnictví. Negativní dopad na délku řízení mělo mimo jiné i přetížení rozhodujícího soudce dalšími případy nebo skutečnost, že na celém trestním úseku okresního soudu nepůsobil žádný a později pouze jediný asistent.&nbsp; &nbsp;</p>

<p><em>&bdquo;Povinností státu je zajistit soudu, tedy i konkrétnímu soudci, podmínky, aby mohl řádně plnit jemu svěřené úkoly. Tímto úkolem je i rozhodnutí jakkoliv složité věci bez průtahů a v přiměřené době. Trestní řízení v kauze Studénka prokázalo, že stát v této své úloze právě u složitých, rozsáhlých soudních případů snadno selhává a že to je dáno nastavením systému,&ldquo;&nbsp;</em>hodnotí zástupce<em> </em>ombudsmana Vít Alexander Schorm.</p>

<p>Podobně rozsáhlé případy podle něj v&nbsp;mnoha ohledech přesahují organizační možnosti okresních soudů. Také vedení okresního soudu i předseda krajského soudu v souvislosti s řízením v kauze Studénka ve svých vyjádřeních upozornili, že takto složité řízení by v prvním stupni vůbec neměl řešit okresní soud. Přenesení případu na soud vyššího stupně nicméně trestní řád neumožňuje.</p>

<p>Vedení okresního soudu mohlo rozhodujícímu soudci jen po krátkou dobu pozastavit nápad nových případů. I tím enormně zatížilo své další tři trestní soudce. Už vůbec nemělo možnost operativně zajistit soudci potřebné spolupracovníky jako asistenta, justičního čekatele nebo vyššího soudního úředníka, kteří by mu pomohli s&nbsp;přípravou podkladů či běžnou administrativou. Díky nim by se přitom soudce mohl soustředit na vlastní rozhodování případu.</p>

<p>I samotné počty soudců určuje každoročně Ministerstvo spravedlnosti. Bere při tom v potaz pouze počet případů, které daný soud musí řešit, už ale nezohledňuje jejich náročnost. <em>&bdquo;Počet přidělených soudců nepočítá s žádnou rezervou, která by umožnila předsedovi soudu přijímat personální manažerská opatření. Nemůže poté ani pružněji reagovat na aktuální situaci na soudu a preventivně působit proti tomu, aby řízení vedená u soudu dosahovala nepřiměřené délky,&ldquo;</em> uvedl ve zprávě o šetření zástupce ombudsmana a připomněl, že již mnoho let se mluví o nutnosti systém zpružnit.</p>

<p>Se svými závěry seznámil zástupce ombudsmana vedení okresního i krajského soudu a ministra spravedlnosti. Poukázal, že zmíněné nedostatky soudního systému nejvíce dopadají na poškozené. Ministerstvo by proto mělo začít problém složitých řízení vedených u okresních soudů aktivně řešit.&nbsp;</p>

---
title: "Na etické veganství se vztahuje ochrana před diskriminací, rozhodl soud"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2020/na-eticke-veganstvi-se-vztahuje-ochrana-pred-diskriminaci-rozhodl-soud/"
date: 2020-03-06
perex: "<p>Britský soud uvedl, že etické veganství je filozofickým přesvědčením, a proto je před diskriminací chráněno zákonem. </p>"
---

<!-- imported from the old website -->

<p>Zaměstnanecký soud ve Velké Británii (Employment Tribunal, dále v textu „soud“) se v lednu letošního roku zabýval případem J. Casamitjana Costa vs. The League Against Cruel Sports.</p> <p>Pan Casamitjana je etický vegan. Je přesvědčen o tom, že zvířata si zaslouží respekt a lidé by je neměli z různých důvodů zabíjet ani využívat. Striktně dodržuje veganský způsob života. Snaží se vyhýbat všem formám využívání zvířat a krutosti vůči nim, ať už kvůli jídlu, oblečení nebo jiným účelům. Pan Casamitjana například nekonzumuje žádné maso ani živočišné produkty a nepoužívá výrobky, které jsou přímým produktem zvířat nebo byly vyrobeny s využitím zvířat. Nevlastní oblečení či jiné výrobky z kůže nebo vlny a nepoužívá kosmetiku či léky, které byly testované na zvířatech a obsahují živočišné produkty. Rovněž se vyhýbá službám, jež jsou založeny na využívání zvířat nebo mohou ohrozit jejich život. </p> <p>Pan Casamitjana pracoval v organizaci The League Against Cruel Sports, která ve Velké Británii bojuje proti sportovním aktivitám využívajícím zvířata, například hon na lišku či zvířecí zápasy. Pan Casamitjana zjistil, že organizace investuje finanční prostředky ze zaměstnaneckých penzijních fondů do společností, které provádí testy na zvířatech. Jako etický vegan považoval tyto investice v rozporu se svým přesvědčením. Na tuto skutečnost upozornil své nadřízené. Ti se tím ovšem odmítli zabývat. Poté, co o investicích informoval své kolegy/kolegyně, dostal výpověď. Pan Casamitjana se domníval, že jediným důvodem jeho propuštění bylo jeho etické veganství. Výpověď považoval za diskriminační právě z důvodu jeho přesvědčení, a proto se obrátil na soud.</p> <p>Soud se v rámci předběžného slyšení zabýval otázkou, jestli etické veganství vůbec spadá pod ochranu před diskriminací. Soud připomněl, že určité přesvědčení je před diskriminací chráněno, pokud mimo jiné dosahuje jisté úrovně přesvědčivosti, vážnosti, soudržnosti a důležitosti. Takové přesvědčení nesmí být například v rozporu s lidskou důstojností, nesmí zasahovat do základních práv ostatních jedinců a nesmí se jednat o pouhý názor. Soud uvedl, že etické veganství tato kritéria splňuje. Etické veganství podle soudu není pouze otázkou volby určitého způsobu stravování. Dotýká se totiž i mnoha dalších aspektů života člověka, který se svým jednáním snaží nezpůsobovat zvířatům utrpení nebo je jakkoli využívat. Takový člověk potom žije v souladu s tímto přesvědčením, což ovlivňuje volbu jeho oblečení, jaké výrobky používá nebo jaké má zaměstnání. Soud rovněž konstatoval, že není pochyb o tom, že se pan Casamitjana ve svém životě tímto přesvědčením důsledně řídí.</p> <p>Soud tak rozhodl, že etické veganství je filozofickým přesvědčením, na které se vztahuje ochrana před diskriminací. </p> <p> </p> <p>Rozsudek soudu zde:</p> <p><a href="https://assets.publishing.service.gov.uk/media/5e3419ece5274a08dc828fdd/Mr_J_Casamitjana_Costa_v_The_League_Against_Cruel_Sports_-_3331129-18_-_Open_Preliminary_Hearing_Judgment___Reasons.pdf" target="_blank">media/5e3419ece5274a08dc828fdd/Mr_J_Casamitjana_Costa_v_The_League_Against_Cruel_Sports_-_3331129-18_-_Open_Preliminary_Hearing_Judgment___Reasons.pdf</a></p>

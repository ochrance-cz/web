---
title: "Veřejná ochránkyně práv pomohla rodině v těžké životní situaci k důstojnějšímu bydlení"
oldUrl: "src/www.ochrance.cz/aktualne/tiskove-zpravy-2017/verejna-ochrankyne-prav-pomohla-rodine-v-tezke-zivotni-situaci-k-dustojnejsimu-bydlen"
date: 2017-06-08
perex: "<p>Obrátil se na nás stěžovatel v invalidním důchodu, jehož rodina bydlela v malém bytě 1+1 a sdílela jednu postel. Jeho osmiletý syn trpí autismem a vyžaduje nepřetržitou péči, kterou mu poskytuje matka a nemůže proto pracovat. Stěžovatel si podal žádost o větší městský byt. Po roce a půl čekání se pak obrátil na veřejnou ochránkyni práv. Poté, co se ochránkyně začala případem zabývat, město souhlasilo s přidělením odpovídajícího bytu. Panu starostovi jsme za jeho vstřícnost poděkovali a případ uzavřeli. </p>"
---

<!-- imported from the old website -->

<p>Narazili jsme však na nešvar mnoha českých měst a obcí. Tím jsou chybějící transparentní podmínky pro přidělování obecních bytů.  Žadatelé často netuší, podle jakých kritérií jsou byty přidělovány a jaké jsou tedy jejich budoucí šance na získání obecního bytu. </p> <p>S čím jsme se setkali poprvé, je vybírání poplatku za přijetí žádosti o byt. Město vybíralo několik set korun za přijetí žádosti a 50 Kč za její obnovení. Takový poplatek však nemá oporu v zákoně, není přiměřený, obvyklý ani nezbytný. </p> <p>Zpoplatnění žádosti přitom může hůře dopadat na některé skupiny obyvatel – například seniory, matky samoživitelky nebo osoby se zdravotním postižením – které vymezuje antidiskriminační zákon. Město se má starat o osoby nacházející se v tíživé životní situaci. Právě pro ně však může být tento poplatek překážkou. </p> <p>O našich závěrech jsme starostu informovali a doporučili mu upustit od vybírání poplatků za přijetí žádosti a zveřejnit transparentní pravidla pro přidělování obecních bytů. </p>

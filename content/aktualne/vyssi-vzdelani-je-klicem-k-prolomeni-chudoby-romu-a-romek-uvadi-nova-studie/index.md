---
title: "Vyšší vzdělání je klíčem k prolomení chudoby Romů a Romek, uvádí nová studie"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2018/vyssi-vzdelani-je-klicem-k-prolomeni-chudoby-romu-a-romek-uvadi-nova-studie/"
date: 2018-10-18
perex: "<p>Nová studie agentury pro lidská práva Evropské unie (FRA) zkoumá faktory znesnadňující mladým lidem romského původu získat vzdělání a stálé zaměstnání.</p>"
---

<!-- imported from the old website -->

<p>Agentura Evropské unie pro základní práva (FRA, European Union Agency For Fundamental Rights, dále v textu „agentura FRA“) vydala v červenci letošního roku zprávu EU-MIDIS II – Transition from education to employment of young Roma in nine EU Member States. Zpráva zkoumá faktory mající vliv na vzdělání a zaměstnanost mladých Romů a Romek. Zpráva vychází z průzkumu z roku 2016 mezi 8 000 příslušnicemi a příslušníky romské komunity v devíti členských zemích EU (Bulharsko, Chorvatsko, Česká republika, Řecko, Maďarsko, Portugalsko, Rumunsku, Slovensko a Španělsko).</p> <p>Mladí lidé romského původu jsou podle agentury FRA oproti většinové populaci značně znevýhodněni a čelí překážkám, které jim znesnadňují získat vyšší vzdělání a úspěšně vstoupit na trh práce. Dvě třetiny Romů a Romek ve věku 16 až 24 let jsou buď nezaměstnaní nebo ani nenavštěvují školu či jinou přípravu na zaměstnání. To je podle agentury třikrát více než u stejné věkové kategorie mladých lidí z většinové populace.</p> <p>Podle zprávy žije téměř 80 % z dotázaných Romek a Romů na hranici chudoby. Často žijí v segregovaných oblastech v obydlích, která postrádají základní hygienická vybavení. Tyto socio-ekonomické faktory podle agentury FRA zvyšují pravděpodobnost, že Romové a Romky zanechají studia ještě před dokončením střední školy či učiliště. V důsledku toho tak dosáhnou nejvýše základního vzdělání, což má negativní dopad na jejich šance na zaměstnání. </p> <p>Zpráva uvádí, že vstup na pracovní trh ovlivňují především socio-demografické faktory jako pohlaví, míra vzdělání nebo to, zda žije v domácnosti jedno či více dětí předškolního věku, které nenavštěvují žádné předškolní zařízení. Tradiční genderové role hrají podle agentury FRA v této souvislosti zásadní roli. Pravděpodobnost získání zaměstnání je u mužů vyšší než u žen, od kterých se očekává péče o děti a domácnost. Jsou to tak právě muži, kteří tvoří dvě třetiny ze všech zaměstnaných lidí romského původu. Podle agentury FRA je proto důležité podporovat zaměstnanost romských žen, například zlepšením dostupnosti předškolního vzdělávání dětí a péče. </p> <p>Zpráva dále ukazuje, že míra vzdělání a zaměstnanost jsou rovněž ovlivněny diskriminací. Diskriminaci na základě etnického původu v zaměstnání nebo při hledání zaměstnání zažil každý pátý dotázaný Rom či Romka. Průzkum odhalil, že častější zkušenost s diskriminačním jednáním mají Romové a Romky v nestálých zaměstnáních s nízkou kvalifikací a ve věku nad 45 let. Obecně menší zkušenost s diskriminací, obtěžováním či rasově motivovaným násilím mají Romky a Romové ve stálých zaměstnáních vyžadujících vyšší vzdělání. Podle agentury FRA je tak vyšší vzdělání klíčové pro získání stálého placeného zaměstnání, což může v konečném důsledku prolomit koloběh chudoby. </p> <p>Zpráva k dispozici zde:</p> <a title="Otevření do nového okna" href="http://fra.europa.eu/en/publication/2018/roma-education-to-employment" target="_blank">http://fra.europa.eu/en/publication/2018/roma-education-to-employment</a> 

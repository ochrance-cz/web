---
title: "Činnost oddělení dohledu ve třetím a čtvrtém čtvrtletí 2012"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2013/cinnost-oddeleni-dohledu-ve-tretim-a-ctvrtem-ctvrtleti-2012/"
date: 2013-02-11
perex: "<p></p>"
---

<!-- imported from the old website -->

<p>Ve třetím čtvrtletí roku 2012 bylo provedeno celkem šest systematických návštěv. Jednalo se o návštěvy v policejních celách v Berouně a v Kralupech nad Vltavou. Systematická návštěva proběhla v domově se zvláštním režimem Villa Martha v Hrušovanech u Brna, jehož zřizovatelem je občanské sdružení. Dalším navštíveným zařízením byl Domov důstojného stáří Harmony Líchovy, což je ubytovací zařízení, jež poskytuje péči seniorům trpícím jakoukoli formou demence, po mozkových příhodách, nebo s Parkinsonovou chorobou. Jedná se o zařízení, které nemá registraci opravňující k poskytování jakýchkoli sociálních či zdravotních služeb, fakticky je ale poskytuje. Proběhly také následné systematické návštěvy dětských zdravotnických zařízení, a to Dětské psychiatrické léčebny Louny a Dětského domova pro děti do 3 let při Oblastní nemocnici v Mladé Boleslavi. </p><p>V rámci několika již dříve provedených systematických návštěv proběhly tzv. opakované návštěvy. Jde o typ návštěvy sui generis, jež následuje v případech, kdy proběhla systematická návštěva, avšak ještě před formálním uzavřením věci je třeba na místě ověřit skutečnosti, jež zařízení tvrdí v reakci na zprávu ochránce. Tyto opakované návštěvy proběhly v policejních celách v Brně a ve školském zařízení pro výkon ústavní výchovy Dětský domov se školou Liběchov. Dvě opakované návštěvy proběhly v  domově se zvláštním režimem v Jevišovce a jedna v zařízení stejného typu v Tuchlovicích. </p><p>V souvislosti s prováděním systematických návštěv využil ochránce svého zákonného sankčního oprávnění a o svých zjištěních v případě dvou zařízení informoval veřejnost. Jednalo se o zařízení <a href="/tiskove-zpravy/tiskove-zpravy-2012/za-inzerovanou-peci-o-seniory-se-muze-skryvat-spatne-zachazeni/" target="_blank">Domov důstojného stáří Harmony Líchovy a domov se zvláštním režimem v Jevišovce</a>.</p><p>V rámci úkolů ochránce plynoucích z naplňování tzv. návratové směrnice proběhlo jedno sledování předávání žadatele o udělení mezinárodní ochrany dle tzv. Dublinského nařízení z Letiště Praha na Letiště Bukurešť.</p><p>Ve čtvrtém čtvrtletí roku 2012 bylo provedeno celkem osm systematických návštěv. Proběhla systematická návštěva školského zařízení pro výkon ústavní výchovy Dětský domov Hrotovice a Dětský domov Uherské Hradiště. Dále proběhly následné systematické návštěvy pěti školských zařízení pro výkon ústavní výchovy, a to Dětský domov Dlažkovice, Dětský domov Budkov, Dětský domov se školou Měcholupy, Výchovný ústav Terešov a Výchovný ústav Žulová. Dále byla provedena systematická návštěva policejních cel v Milevsku. </p><p>Pracovníci oddělení dohledu představili činnost národního preventivního mechanismu v rámci přednášky pro studenty SPŠE a VOŠ Pardubice. Na odborném semináři pořádaném Magistrátem statutárního města České Budějovice prezentovali problematiku povinné mlčenlivost v souvislosti se sociálně-právní ochranou dětí a poskytováním sociálních služeb, v rámci projektu karlovarského kraje pak téma opatrovnictví u osob s duševním onemocněním. Výsledky systematických návštěv zařízení pro děti byly předneseny v rámci školení opatrovnických soudců v Kroměříži. Dále pak na Gerontologických dnech v Ostravě měli přednášku „Senior ohrožený malnutricí a umístěný do neregistrovaného zařízení sociálních služeb“. Přispěli taktéž do periodik Státní zastupitelství, Sociální služby a Zdravotnické fórum. </p>Poznatky ochránce z provádění systematických návštěv byly dále zužitkovány při setkání u kulatého stolu s představiteli navštívených diagnostických ústavů a konferenci na téma vězeňství, jež ochránce pořádal.

---
title: "Rozpoznat neetické jednání není vždy jednoduché. Otevřený soubor etických dilemat soudce může být užitečnou pomůckou"
tags:
  - Tisková zpráva
oldUrl: "/aktualne/tiskove-zpravy-2020/rozpoznat-neeticke-jednani-neni-vzdy-jednoduche-otevreny-soubor-etickych-dilemat-soudce-m"
date: 2020-08-10
perex: "<p></p>"
---

<!-- imported from the old website -->

<p>Soudcovská unie na svých internetových stránkách v nedávné době zveřejnila<b> <a title="Otevření do nového okna" href="http://www.sucr.cz/o-nas/otevreny-soubor-etick%c3%bdch-dilemat-soudce.html" target="_blank">Otevřený soubor etických dilemat soudce</a> </b>. Obecné principy shrnuté v Etickém kodexu z roku 2005 dostaly výrazně konkrétnější podobu. Nejen soudce, ale také veřejnost, může mít právě díky Souboru dilemat lepší představu o tom, v jakých situacích může dojít ke střetu s etikou. </p> <p>Na přípravě Otevřeného souboru etických dilemat se podíleli také pracovníci Kanceláře veřejného ochránce práv. Analyzovali zahraniční etické kodexy, které nejen deklarují obecné požadavky a principy etického chování soudců, ale slouží hlavně jako kvalitní návod na vymezení a řešení etických dilemat. Formu otázek, které si má soudce položit ve složité situaci, zvolil například švédský etický kodex. V etice není jednoduché zformulovat jednoznačné pravidlo. Právě proto může systém otázek a podotázek soudcům pomoci zachovat se správně v situacích, které právo může jen těžko předvídat. </p> <p>„Soudce je taky jen člověk a může chybovat. Důležité je, aby si uvědomil rizikovou etickou situaci. Někdy není jednoduché tento moment okamžitě rozpoznat. Soubor dilemat pomáhá soudci promýšlet své jednání, klást si důležité otázky a předvídat možná rizika. A to při jednání v taláru i bez něj. Už i zvážení správně položené otázky může zabránit tomu, aby projel etickou křižovatku takříkajíc „na červenou“,&quot; uvedla ke zveřejněnému Otevřenému souboru etických dilemat Petra Janoušková, vedoucí odboru justice, migrace a financí Kanceláře veřejného ochránce práv.</p> <p>Na ombudsmana se lidé obrací tehdy, pokud podle nich předseda soudu nevyřídil správně stížnost na nevhodné chování soudních osob. Podle zákona o soudech a soudcích má předseda soudu za úkol dbát o důstojnost jednání a dodržování zásad soudcovské etiky. Za tím účelem vyřizuje také stížnosti.<i> </i>„S takovými podněty se běžně setkáváme. Zpravidla se jedná o desítky podnětů ročně. Věřím, že Otevřený soubor etických dilemat soudce může pomoci tomu, že důvodů k podávání podnětů bude ubývat. Pokud nastane situace vyžadující prošetření ze strany předsedy soudu, může být i pro něj užitečnou pomůckou. Určitě je dobře, že takový materiál vznikl,“ říká Stanislav Křeček, veřejný ochránce práv. </p> <p>Jako nejčastější chybu lze uvést nedostatečné prověření stížností nebo nepřesvědčivé vysvětlení, proč je podle předsedy soudu jednání soudce v pořádku. Stává se také, že lidé za nevhodné chování soudce považují samotné provádění dokazování nebo i to, jak soudce rozhodl jejich věc. Snažíme se jim vysvětlit, že tyto situace pod kategorii nevhodného chování nepatří a nepomůže jim, když si budou stěžovat předsedovi soudu. </p> <p>Vysoké požadavky na jednání soudců prosazoval už první ombudsman Otakar Motejl. Vždy po soudcích požadoval, aby vedli řádný a bezúhonný život a aby se preventivně vyhýbali jednáním, která mohou ohrožovat jejich autoritu a důvěru veřejnosti v nestrannou a nezávislou justici. </p> <p>V roce 2006 se velmi důkladně zabýval jednáním soudce, který se stal členem sdružení zahrádkářů a jako člen výboru dostal za úkol realizovat nákup pozemků pro sdružení (případ <a href="https://eso.ochrance.cz/Nalezene/Edit/5908" target="_blank">sp. zn. 3737/2005</a>). Otakar Motejl dospěl k závěru, že soudce je oprávněn být členem sdružení, nicméně požadavky nezávislosti a nestrannosti funkce soudce nepřipouštějí, aby byl členem kontrolních či řídících orgánů. Současně by v rámci svého členství neměl poskytovat právní služby pro sdružení. I na podobné případy nyní pamatuje Otevřený soubor etických dilemat soudce. K účasti soudců ve spolcích hovoří o tom, že „soudce vykonává rozhodovací činnost jen v rámci své funkce. Zdrží se proto vstupu do funkcí, v nichž by významnou měrou vykonával rozhodovací (rozhodčí) činnost.“ </p> <p>Stanoviska ombudsmana z oblasti státní správy soudů najdete ve <a href="/uploads-import/Publikace/sborniky_stanoviska/Sbornik_Statni-sprava-soudu.pdf" target="_blank">sborníku</a> na stránkách <a href="http://www.ochrance.cz/">www.ochrance.cz</a> v sekci <i>Další aktivity/Publikace/Sborníky Stanoviska </i>a v Evidenci stanovisek ochránce. Pro vyhledání stanovisek k nevhodnému chování soudních osob zadejte oblast práva 211.4. </p>

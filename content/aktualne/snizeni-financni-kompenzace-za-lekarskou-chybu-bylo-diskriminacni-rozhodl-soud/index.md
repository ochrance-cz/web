---
title: "Snížení finanční kompenzace za lékařskou chybu bylo diskriminační, rozhodl soud"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2017/snizeni-financni-kompenzace-za-lekarskou-chybu-bylo-diskriminacni-rozhodl-soud/"
date: 2017-10-30
perex: "<p>Podle Evropského soudu pro lidská práva bylo snížení finančního vyrovnání za lékařské pochybení při gynekologické operaci rozhodnuto na základě pohlaví a věku stěžovatelky.</p>"
---

<!-- imported from the old website -->

<p>Evropský soud pro lidská práva se v červenci letošního roku zabýval případem Carvalho Pinto de Sousa Morais vs. Portugalsko.  Paní Carvalho Pinto de Sousa Morais z Portugalska se na soud obrátila kvůli snížení finanční kompenzace za chybný lékařský zákrok. V roce 1995 podstoupila stěžovatelka gynekologickou operaci, po které ovšem nastaly komplikace. Žena trpěla intenzivními bolestmi, měla potíže s chozením a sezením a rovněž začala mít problémy s inkontinencí. Po zákroku došlo také ke ztrátě citlivosti ve vaginální oblasti, což mělo podle stěžovatelky negativní dopad na její sexuální život. Stěžovatelka později zjistila, že vinou lékařského pochybení byl při operaci poškozen pudendální nerv spojovaný se schopností sexuálního vzrušení. Výše uvedené problémy měly dopad i na její psychické zdraví. Žena trpěla depresemi, vyhýbala se společenskému životu a kvůli narušenému sexuálnímu životu se podle svých slov cítila méněcenná. V roce 2000 se tak obrátila na portugalský soud a požadovala po nemocnici finanční odškodnění. </p> <p>Soud první instance v roce 2013 rozhodl, že nemocnice musí ženě za způsobenou fyzickou a duševní újmu vyplatit 80 tisíc eur a dalších 16 tisíc eur na úhradu pomoci v domácnosti, kterou si žena kvůli svému stavu musela najmout. Odvolací soud však v roce 2014 rozhodl, že výše odškodného je neúměrná a částku snížil na 50 tisíc eur a 6 tisíc eur. Ve svém rozsudku soud uvedl, že se ženě po operaci sice bolest zhoršila, ale s bolestí se potýkala už i před zákrokem. Její fyzický stav se tak nedal výlučně přičítat poškození nervu, ke kterému došlo při zákroku. Odvolací soud dále uvedl, že v době zákroku bylo ženě již 50 let a byla matkou dvou dětí, takže sexualita pro ni už není tolik důležitá. V roce 2015 se tak žena obrátila na Evropský soud pro lidská práva ve Štrasburku. Ve stížnosti uvedla, že odvolací soud nebral ohled na důležitost sexuálního života pro ni jakožto pro ženu a rozhodnutí soudu je proto diskriminační.</p> <p>Evropský soud pro lidská práva (dále v textu ESLP) ve svém rozhodnutí uvedl, že věk a pohlaví stěžovatelky hrály v rozhodnutí odvolacího soudu významnou roli. Toto rozhodnutí vycházelo ze stereotypního předpokladu, že pro padesátiletou ženu a matku dvou dětí již není sexualita tak důležitá jako v mladším věku a v době, kdy ještě nemá děti. V této souvislosti ESLP připomněl dva starší rozsudky zmiňovaného odvolacího soudu (z roku 2008 a 2014). V těchto podobných případech řešil soud stížnost dvou mužů (ve věku 55 a 59 let), kteří rovněž požadovali po nemocnici odškodnění za chybný lékařský zákrok. Následkem lékařské chyby muži trpěli impotencí a inkontinencí. Odvolací soud tehdy uvedl, že neschopnost normálního sexuálního života musela pro muže znamenat radikální změnu v jejich životě a také velký psychický šok, a proto jim přisoudil vysoké finanční odškodnění (až 200 tisíc eur). </p> <p>Podle ESLP v tomto případě odvolací soud zcela ignoroval fyzickou a psychologickou důležitost ženiny sexuality. ESLP proto rozhodl, že zde došlo k porušení článku 14 (zákaz diskriminace) a článku 8 (právo na respektování rodinného a soukromého života) Evropské úmluvy o ochraně lidských práv.</p> <p>Podrobněji k případu zde:</p> <a href="https://strasbourgobservers.com/category/cases/carvalho-pinto-de-sousa-morais-v-portugal/" target="_blank">https://strasbourgobservers.com/category/cases/carvalho-pinto-de-sousa-morais-v-portugal/</a>

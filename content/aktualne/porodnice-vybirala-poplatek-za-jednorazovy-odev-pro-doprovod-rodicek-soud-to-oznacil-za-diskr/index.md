---
title: "Porodnice vybírala poplatek za jednorázový oděv pro doprovod rodiček, soud to označil za diskriminační"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/porodnice-vybirala-poplatek-za-jednorazovy-odev-pro-doprovod-rodicek-soud-to-oznacil-za-diskr/"
date: 2019-07-16
perex: "<p>Maďarský odvolací soud potvrdil původní rozsudek, podle kterého měl výběr poplatku negativní dopad především na ekonomicky znevýhodněné ženy romského původu.</p>"
---

<!-- imported from the old website -->

<p>V roce 2017 podalo Evropské středisko pro práva Romů (ERRC, European Roma Rights Centre, dále v textu „ERRC“) žalobu na porodnici v maďarském městě Miskolc, a to kvůli vybírání poplatku ve výši zhruba 15 EUR za jednorázový hygienický oděv pro doprovod nastávajících matek na porodním sálu. Bez tohoto nemocničního oděvu nebyl doprovod na porodní sál vpuštěn.</p> <p>Podle ERRC si rodiny žijící v chudobě tuto částku nemohou dovolit zaplatit a v důsledku toho je potom mnoho romských matek nuceno prožívat porod bez přítomnosti svých blízkých. Maďarský zákon o zdravotní péči zaručuje ženám právo na účast blízkých osob na porodním sále, podle ERRC však porodnice toto právo uvedenou praxí omezuje. ERRC rovněž připomnělo, že město Miskolc se nachází v jednom z nejméně ekonomicky rozvinutých regionů v celé Evropské unii. Žije zde početná romská populace, která v Maďarsku patří k nejvíce socioekonomicky znevýhodněné části obyvatel. ERRC považovalo vybírání poplatku za diskriminační a obrátilo se proto na soud.</p> <p>V listopadu 2018 soud první instance shledal, že se porodnice dopustila přímé diskriminace na základě mateřství a těhotenství. Soud připomněl, že zákon zaručuje rodičkám právo mít u sebe při porodu blízkou osobu, protože porod není nemoc, ale fyziologický proces, který představuje výjimečnou psychickou a sociální událost v životě ženy. Praxe vybírání poplatku je podle soudu rovněž diskriminační ze sociálně-ekonomických důvodů, protože povinný poplatek pro doprovod, na který mají ženy právo, znevýhodňuje rodiny žijící v chudobě. Soud dále uvedl, že vzhledem k tomu, že většinu chudých rodin v regionu tvoří romské rodiny, je výběr poplatku diskriminační i nepřímo na základě příslušnosti k romskému etniku. Soud tak porodnici nařídil, aby vybírání poplatku zrušila. Vedle toho soud uložil porodnici pokutu ve výši 17 tisíc EUR.</p> <p>Rozsudek soudu první instance potvrdil v lednu 2019 odvolací soud. Ten v rozsudku zdůraznil, že vybírání poplatku bylo nezákonné, protože výkon práv rodiček byl podmíněn zaplacením poplatku. Odvolací soud ovšem snížil uloženou pokutu, a to na necelých 7 tisíc EUR.</p> <p> </p> <p>Více k případu zde:</p> <a href="https://www.equalitylaw.eu/downloads/4898-hungary-discriminatory-practice-at-the-maternity-clinic-of-a-public-hospital-in-miskolc-the-visitors-attire-case-pdf-125-kb" target="_blank">https://www.equalitylaw.eu/downloads/4898-hungary-discriminatory-practice-at-the-maternity-clinic-of-a-public-hospital-in-miskolc-the-visitors-attire-case-pdf-125-kb</a>

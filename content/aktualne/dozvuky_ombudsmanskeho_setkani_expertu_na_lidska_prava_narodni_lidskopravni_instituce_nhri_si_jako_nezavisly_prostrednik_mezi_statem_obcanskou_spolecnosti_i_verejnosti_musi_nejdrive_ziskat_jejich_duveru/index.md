---
title: "Dozvuky ombudsmanského setkání expertů na lidská práva: národní
  lidskoprávní instituce (NHRI) si jako nezávislý prostředník mezi státem,
  občanskou společností i veřejností musí nejdříve získat jejich důvěru"
date: 2023-10-24T08:45:23.643Z
vystupy:
  - tz
perex: >
  <p>V&nbsp;době vrcholících příprav novely zákona o veřejném ochránci práv,
  která předpokládá, že by mandát takzvané <a
  href="https://www.ochrance.cz/dokument/co_je_to_narodni_lidskopravni_instituce_a_proc_ji_v_cesku_potrebujeme/">národní
  lidskoprávní instituce</a> (NHRI) v&nbsp;Česku vykonával právě ombudsman,
  diskutovali v&nbsp;Kanceláři veřejného ochránce práv o poslání i praktickém
  fungování NHRI představitelé několika zahraničních lidskoprávních institucí
  spolu s&nbsp;ministrem pro legislativu, akademiky, nevládními organizacemi a
  zástupci mezinárodních organizací zabývajících se ochranou lidských práv.
  Shodli se, že síla NHRI spočívá v&nbsp;její důvěryhodnosti a autoritě. Podobně
  jako ombudsman tak může iniciovat potřebné změny i bez formálních pravomocí
  pouze na základě svých odborných doporučení.</p>
---
<p><em>&bdquo;Když se dnes řekne ombudsman, téměř každý má představu, co dělá a v čem je užitečný. Ale pokud jde o NHRI, národní lidskoprávní instituci, povědomí mezi veřejností, ani mezi politiky není vysoké. A my bychom samozřejmě rádi toto povědomí prohloubili nebo zvýšili,&ldquo;</em> uvedl ombudsman Stanislav Křeček s&nbsp;tím, že k&nbsp;osvětlení významu NHRI by měla sloužit právě i odborná debata na půdě jeho úřadu.</p>

<p><em>&bdquo;Národní lidskoprávní instituce nemůže nařídit státu, co má dělat. Role NHRI spočívá v&nbsp;tom, že upozorňuje na problémy v&nbsp;oblasti lidských práv a vysvětluje, proč je důležité je řešit. Případně může řešení nastínit a podílet se na něm.&ldquo;</em> Popsala v diskuzi fungování NHRI Kristin Høgdahl z Norské instituce pro lidská práva (NIM) a vysvětlila, že konečné rozhodnutí je vždy v&nbsp;rukou volených představitelů státu.</p>

<p>Generální tajemnice Evropské sítě národních lidskoprávních institucí (ENNHRI) Debbie Kohner zdůraznila, že NHRI na jedné straně pracují s občanskou společností a mají přístup do komunit, které se obvykle hůř oslovují. Na druhé straně jsou v&nbsp;úzkém kontaktu s institucemi státu, které jsou za nápravu případných nedostatků v&nbsp;ochraně lidských práv odpovědné. <em>&bdquo;NHRI sice nemá žádnou exekutivní moc a její doporučení nejsou závazná, to ale neznamená, že je bezzubá. Její měkká moc naopak může být velmi efektivní. Aktivity NHRI jsou založené na spolupráci, a právě otevřený a konstruktivní přístup pomáhá k dosažení změn způsobem, který není bojovný nebo nepřátelský,&ldquo;</em> shrnula Debbie Kohner.</p>

<p>Zkušenosti ze&nbsp;zemí, které na rozdíl od Česka už vnitrostátní lidskoprávní instituci mají, podle účastníků diskuze ukazují, že tento způsob nezávislého monitorování a prosazování lidských práv je účinný. Podobná je v&nbsp;mnoha ohledech už dnes i práce veřejného ochránce práv: <em>&bdquo;Můžeme apelovat na vládu, aby se pokusila prosadit příslušný zákon. Je to dialog a součástí dialogu je, že doporučení musí přinést reakci druhé strany,&ldquo; </em>přiblížil zástupce ombudsmana Vít Alexander Schorm. Zároveň připomněl, že veřejný ochránce práv se zatím nemůže systematicky zabývat ochranou a prosazováním lidských práv ve všech oblastech a v&nbsp;celé šíři včetně lidskoprávního vzdělávání a osvěty nebo monitorování úrovně právního státu. Lidskoprávní aspekt je ale nedílnou součástí práce ombudsmana už od samého počátku.</p>

<p>Podle <a href="https://www.zakonyprolidi.cz/cs/1999-349">zákona o veřejném ochránci práv</a> ombudsman &bdquo;<em>působí k ochraně osob před jednáním úřadů (&hellip;), pokud je v rozporu s právem, neodpovídá principům demokratického právního státu a dobré správy, jakož i před jejich nečinností, a tím přispívá k ochraně základních práv a svobod.</em>&ldquo; Postupně zákonodárci jeho působnost rozšířili o ochranu práv lidí omezených na osobní svobodě, agendu rovného zacházení nebo o monitorování práv lidí s&nbsp;postižením. Nyní by se díky&nbsp;připravované novele zákona mohl veřejný ochránce práv stát i národní lidskoprávní institucí. Kancelář ombudsmana proto už čtvrtým rokem <a href="https://www.ochrance.cz/projekty/posileni-aktivit/">spolupracuje</a> s&nbsp;norskou NHRI na posílení lidskoprávního přístupu v&nbsp;činnosti veřejného ochránce práv<a href="#_ftn1">[1]</a> tak, aby byl lépe připravený se případného mandátu NHRI zhostit.</p>

<p>Pravidla pro národní lidskoprávní instituce shrnují takzvané <a href="https://www.ohchr.org/en/instruments-mechanisms/instruments/principles-relating-status-national-institutions-paris">Pařížské principy</a> přijaté Valným shromážděním OSN v&nbsp;prosinci 1993. &bdquo;<em>NHRI musí mít široký mandát k&nbsp;prosazování i ochraně lidských práv. Důvěryhodnost jí propůjčuje systém mezinárodní akreditace, který zaručí, že NHRI není závislá ani na státu, ani na jakýchkoli zájmových skupinách. K&nbsp;tomu jí pomáhá také dostatečný rozpočet,&ldquo;</em> vypočítala generální tajemnice ENNHRI Debbie Kohner. Právě na potřebu dostatečného finančního a personálního zabezpečení zamýšlené české NHRI poukazoval v&nbsp;minulosti i veřejný ochránce práv a varoval před pouze formálním zřízením národní lidskoprávní instituce.</p>

<hr />
<p><a href="#_ftnref1">[1]</a> Posílení aktivit veřejného ochránce práv v ochraně lidských práv (směrem k ustavení Národní lidskoprávní instituce v ČR), číslo projektu LP-PDP3-001. Projekt je součástí Programu lidská práva financovaného z Norských fondů 2014-2021 prostřednictvím Ministerstva financí.</p>

---
title: "Zaměstnavatel je povinen zajistit pracovní prostředí, ve kterém nebude docházet  k obtěžování, rozhodl dánský úřad"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/zamestnavatel-je-povinen-zajistit-pracovni-prostredi-ve-kterem-nebude-dochazet-k-obtezova/"
date: 2018-06-20
perex: "<p>Dánský Úřad pro rovné zacházení se zastal učitelky, která kvůli svému etnickému původu čelila diskriminačnímu jednání a její zaměstnavatel tomu nijak nebránil.</p>"
---

<!-- imported from the old website -->

<p>Dánský Úřad pro rovné zacházení (Ligebehandlingsnaevnet, dále v textu „Úřad“) se v lednu letošního roku zabýval případem ženy, která v zaměstnání čelila diskriminačnímu jednání.</p> <p>Stěžovatelkou byla v tomto případu žena tureckého původu, která pracovala jako učitelka v mateřské školce. Jedno z dětí, které měla žena na starosti, byl chlapec se sluchovým postižením. Krátce potom, co chlapec začal do školky chodit, si jeho rodiče začali na učitelku stěžovat. Rodičům se nelíbilo, že by měl být jejich syn v přítomnosti učitelky, která podle nich neovládá dánský jazyk bezchybně, má přízvuk a dělá syntaktické chyby. Pro jejich syna tudíž nemůže být tím správným jazykovým vzorem. Rodiče si tak na učitelku pravidelně stěžovali u ředitelky mateřské školky. Ředitelka na základě jejich stížností podnikla nejrůznější opatření, aby rodičům vyšla vstříc. Sdělila jim například, v jakou hodinu mohou své dítě ze školky vyzvednout ještě předtím, než bude mít učitelka jejich dítě na starosti sama bez přítomnosti ostatních vyučujících. Učitelka se o těchto stížnostech a opatřeních dozvěděla až od ostatních vyučujících, ředitelka ani rodiče ji o ničem neinformovali. O stížnostech se dozvídala v různých situacích. Například když jí ostatní vyučující doporučili, aby nepředčítala chlapci a ostatním dětem v době, kdy se očekával příchod jeho rodičů. Po nějaké době učitelka onemocněla, během této doby ji ředitelka přesunula do jiné části školky, aby se minimalizovalo setkání rodičů a učitelky a předešlo se tak případné konfrontaci. Se změnou pracovního působiště však učitelka nesouhlasila. Na nemocenské nakonec učitelka strávila několik měsíců. Právě kvůli dlouhé absenci v zaměstnání a vzhledem k nejasné době návratu následně dostala výpověď.</p> <p>Učitelka proto podala Úřadu stížnost, kde uvedla, že byla na pracovišti obtěžována na základě svého etnického původu. Uvedla, že neustálé stížnosti od rodičů a opatření, která ředitelka bez jejího vědomí prováděla a o kterých se dozvídala od jiných, pro ni byly velice stresující a ponižující. Ředitelka ji měla podle jejího názoru jakožto její zaměstnavatelka podpořit a zastat se jí. Dále uvedla, že kvůli těmto nepříznivým pracovním podmínkám trpěla nedostatkem sebejistoty v zaměstnání, stresem a depresemi, což se projevilo na jejím zdraví a bylo částečným důvodem její dlouhodobé absence v zaměstnání.</p> <p>Úřad v souvislosti s případem připomněl, že obtěžování na pracovišti v důsledku etnického původu je diskriminačním jednáním, pokud je jeho cílem nebo následkem narušení důstojnosti osoby a vytváření zastrašujícího, nepřátelského, ponižujícího, pokořujícího nebo urážlivého prostředí pro dotyčnou osobu. Úřad také zdůraznil, že zaměstnavatel či nadřízený je povinen chránit své zaměstnance před obtěžováním, a to jak ze strany ostatních zaměstnanců, tak klientů. Podle Úřadu podnikla ředitelka opatření, kterými se snažila vyhovět pouze rodičům, o stížnostech svoji zaměstnankyni navíc neinformovala a nijak se s ní nesnažila situaci řešit. Podle Úřadu tak ředitelka svoji zaměstnankyni před obtěžováním na pracovišti nedostatečně chránila. Došlo tak k porušení práva na rovné zacházení a stěžovatelce má být vyplacena finanční kompenzace odpovídající několikaměsíčnímu platu.</p> <p> </p> <p>Informace k případu zde:</p> <p><a href="https://www.equalitylaw.eu/downloads/4586-denmark-harassment-because-of-ethnic-origin-pdf-133-kb" target="_blank">https://www.equalitylaw.eu/downloads/4586-denmark-harassment-because-of-ethnic-origin-pdf-133-kb</a></p>

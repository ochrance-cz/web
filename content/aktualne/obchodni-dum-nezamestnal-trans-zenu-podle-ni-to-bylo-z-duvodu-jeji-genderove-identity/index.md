---
title: "Obchodní dům nezaměstnal trans ženu. Podle ní to bylo z důvodu její genderové identity"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2020/obchodni-dum-nezamestnal-trans-zenu-podle-ni-to-bylo-z-duvodu-jeji-genderove-identity/"
date: 2020-03-25
perex: "<p>Komise pro rovné zacházení v Severním Irsku (Equality Commission for Northern Ireland) v rámci případu připomněla důležitost otevřeného a inkluzivního výběrového řízení.</p>"
---

<!-- imported from the old website -->

<p>Paní Ava Moore ze Severního Irska se v roce 2018 ucházela o místo prodavačky oděvů v obchodním domě Debenhams ve městě Newry. Během pracovního pohovoru uvedla, že má blízký vztah k módě a nabízená pozice je přesně to, co hledá. Uvedla, že může nastoupit kdykoli a je ochotná vyhovět všem pracovním požadavkům. Absolvovala rovněž praktickou zkoušku, která testovala její schopnost interakce se zákazníky/zákaznicemi a ze svého výkonu měla velmi dobrý pocit. Podle paní Moore probíhalo výběrové řízení v přátelské atmosféře. Ta se ovšem podle ní změnila, když předložila svůj rodný list. Ten odhaloval skutečnost, že jí bylo při narození přiřazeno mužské pohlaví. </p> <p>Obchodní řetězec ji nakonec po několika dnech oznámil, že nebyla ve výběrovém řízení úspěšná a že ji nezaměstná. Po nějaké době dostala paní Moore anonymní e-mail, ve kterém stálo, že místo prodavačky nezískala kvůli tomu, že je trans žena. Podle svých slov ji tato informace velmi rozrušila a otřásla jejím sebevědomím. Uvedla, že nechápe, proč by její genderová identita měla být důležitější než její schopnost dobře odvádět svoji práci. Domnívala se, že se na nabízenou pozici hodí a v rámci výběrového řízení podala dobrý výkon. Paní Moore se cítila diskriminovaná, a obrátila se proto na místní Komisi pro rovné zacházení (Equality Commission for Northern Ireland, dále v textu „Komise“).</p> <p>Komise k případu uvedla, že pracovní místo musí vždy získat osoba, která je u pohovoru a praktických testů nejlepší. Komise připomněla, že proces výběru zaměstnanců/zaměstnankyň by měl být co nejvíce otevřený a inkluzivní. Podle Komise se tím zaměstnavatelé vyhnou nezákonné diskriminaci, a navíc zvýší pravděpodobnost, že na danou pracovní pozici přijmou ty nejvhodnější uchazeče/uchazečky.</p> <p>Obchodní dům Debenhams potvrdil Komisi, že paní Moore byla vhodnou uchazečkou a s jejím výkonem v rámci výběrového řízení byl velmi spokojen. Odmítl ovšem, že se dopustil diskriminace a že paní Moore nezaměstnal, protože je trans žena. </p> <p>Případ skončil v lednu tohoto roku, kdy se obchodní dům s paní Moore dohodl na finančním vyrovnání ve výši 9000 liber. Obchodní dům dále přislíbil, že ve spolupráci s Komisí přezkoumá svoji firemní politiku rovných příležitostí a stávající praxi.</p> <p> </p> <p>Informace k případu zde:</p> <a href="https://www.equalityni.org/Footer-Links/News/Individuals/Transgender-woman-settles-case-against-Debenhams" target="_blank">https://www.equalityni.org/Footer-Links/News/Individuals/Transgender-woman-settles-case-against-Debenhams</a>

---
title: "Hodiny tělocviku jen z lavičky. Děti je tam často prosedí zbytečně,
  vyplynulo z výzkumu zástupce dětského ombudsmana "
date: 2025-09-19T09:03:00
vystupy:
  - tz
perex: <p>Do aktovky v září patří ořezané tužky, nový rozvrh – a někdy je
  nezbytné přibalit i lékařský posudek. Ten se týká dětí, jejichž zdravotní stav
  vyžaduje uvolnění z&nbsp;hodin tělocviku. Jak to chodí v Česku? Nebývají
  někteří žáci vyloučeni ze sportovních aktivit zbytečně? Daří se základním
  školám začlenit děti s&nbsp;postižením? Právě na to přináší odpovědi nedávno
  dokončený výzkum Kanceláře ombudsmana a dětského ombudsmana. Výsledky však
  nejsou příliš příznivé. Podstatná část žáků, která by se mohla zapojit, bývá
  z&nbsp;tělocviku úplně uvolněna. A tak obvykle sportujícím spolužákům jen
  přihlíží. Zástupce dětského ombudsmana Vít Alexander Schorm připravuje návrhy
  řešení, jak současný stav zlepšit.</p>
attachments:
  - title: Uvolňování žáků z tělesné výchovy (výzkumná zpráva 2025)
    link: https://www.ochrance.cz/dokument/uvolnovani_zaku_z_telesne_vychovy/vz_uvolnovani_zaku_z_telesne_vychovy_final_001.pdf
    file: ""
  - title: Uvolňování žáků z tělesné výchovy (fact sheet)
    file: https://www.ochrance.cz/aktualne/hodiny_telocviku_jen_z_lavicky-_deti_je_tam_casto_prosedi_zbytecne_vyplynulo_z_vyzkumu_zastupce_detskeho_ombudsmana/fact_sheet_uvolnovani_zaku_z_tv.pdf
  - title: Pojďme více začleňovat a méně uvolňovat děti z hodin tělesné výchovy!
      (tisková zpráva ze dne 4. 10. 2024)
    link: https://www.ochrance.cz/aktualne/pojdme_vice_zaclenovat_a_mene_uvolnovat_deti_z_hodin_telesne_vychovy/
  - title: "Metodický materiál Ministerstva školství k zařazování žáků a studentů s
      potřebou podpory do tělesné výchovy "
    link: https://msmt.gov.cz/mladez/metodicky-material-k-zarazovani-zaku-a-studentu-s-potrebou
---
<p>Někdo zvládne stojku, jinému zdravotní stav dovolí třeba jen protahovací cviky. V&nbsp;tělesné výchově ale nejde pouze o sport a fyzické zdraví. Podle 
<a href="https://csicr.cz/CSICR/media/Prilohy/2023_p%C5%99%C3%ADlohy/Dokumenty/TZ_Telesna-zdatnost-zaku-na-ZS-a-SS_final.pdf">České školní inspekce</a> pohybové aktivity přispívají i&nbsp;k&nbsp;rozvíjení sociálních a emočních dovedností. Proto je důležité, aby se do něj zapojilo co nejvíce dětí.&nbsp;</p>
<p>Jaká je ale skutečnost? Do jaké míry se hodin účastní děti se speciálními vzdělávacími potřebami, například s poruchou autistického spektra, pohybující se na vozíku nebo ty s&nbsp;astmatem? Nevyužívá se uvolňování z&nbsp;tělocviku nadbytečně? Tyto a další související oblasti zmapoval výzkum Kanceláře ombudsmana a dětského ombudsmana. Opírá se přitom o data získaná na konci školního roku 2023/24.</p>
<figure class="image image-style-align-right">
<img src="https://www.ochrance.cz/aktualne/hodiny_telocviku_jen_z_lavicky-_deti_je_tam_casto_prosedi_zbytecne_vyplynulo_z_vyzkumu_zastupce_detskeho_ombudsmana/graf_uvolneni_zaci_.jpg" alt="graf_uvolneni_zaci_.jpg"></figure>
<p>Na 349 školách zapojených do výzkumu bylo z&nbsp;tělocviku uvolněno dohromady 861 dětí. Ředitelé přibližně dvě třetiny z&nbsp;nich, zpravidla na základě lékařského posudku, uvolnili úplně, asi jednu třetinu částečně. 
<i>„To není příliš pozitivní zpráva. Pouze u&nbsp;zanedbatelného počtu žáků totiž existují důvody, které zcela vylučují jejich účast v tělocviku,</i>“ domnívá se zástupce dětského ombudsmana Vít Alexander Schorm.&nbsp;</p>
<p>Právě lékařské posudky vyplynuly jako jedna z&nbsp;problematických oblastí. Žádný předpis totiž nepožaduje, aby lékaři uváděli, jaké aktivity jsou vlastně pro dítě nevhodné či rizikové. Značná část zkoumaných škol&nbsp;(39&nbsp;%) tak nikdy nedostala jednoznačné vodítko, jak konkrétnímu žákovi přizpůsobit hodinu tělocviku na míru.&nbsp;</p>
<p>Trhlin v&nbsp;systému je ale více. Děti bývají častěji uvolněny, místo aby dostaly tzv. podpůrné opatření. Ve srovnání s&nbsp;ostatními předměty tato opatření školy využívají výrazně méně. Pokud na ně dojde, nejčastěji se jedná o&nbsp;zapojení asistenta pedagoga.</p>
<figure class="image">
<img src="https://www.ochrance.cz/aktualne/hodiny_telocviku_jen_z_lavicky-_deti_je_tam_casto_prosedi_zbytecne_vyplynulo_z_vyzkumu_zastupce_detskeho_ombudsmana/graf_podpurna_opatreni.jpg" alt="graf_podpurna_opatreni.jpg"></figure>
<p>„
<i>Výsledky našeho výzkumu ukazují, že ani po osmi letech od zavedení inkluzivního vzdělávání zdaleka není začlenění dětí se speciálními vzdělávacími potřebami do hodin tělesné výchovy samozřejmostí,“</i> shrnul Schorm. Zároveň nastínil další plánované kroky: 
<i>„Naše závěry v&nbsp;první řadě prodiskutujeme s&nbsp;těmi, kterých se dotýkají nejvíc, tedy s lidmi s&nbsp;postižením, včetně samotných žáků. Následně navrhneme konkrétní řešení nedostatků současného systému. Zároveň budeme usilovat o větší osvětu všech zúčastněných o tom, jak přistupovat k&nbsp;uvolňování z&nbsp;tělocviku. Mám na mysli zejména školy, školská poradenská zařízení, lékaře, rodiče i děti. V neposlední řadě také zvážíme možnost navrhnout změnu právní úpravy.“</i></p>
<blockquote>
<p>
<strong>Uvolnění z vyučování tělesné výchovy&nbsp;</strong></p>
<p>Ředitel školy může plně nebo částečně uvolnit žáka z vyučování tělesné výchovy. Činí tak na základě žádosti jeho zákonného zástupce. V případě uvolnění z vyučování po celé pololetí či delší dobu, je třeba předložit posudek registrujícího lékaře.</p>
<p>
<strong>Částečné uvolnění&nbsp;</strong></p>
<p>Žáci dochází na hodiny tělesné výchovy a s výjimkou zakázaných cvičení se plně účastní výuky a&nbsp;jsou z ní známkováni. Učitel pro ně může zvolit jinou vhodnou tělesnou aktivitu nebo jinou náhradní činnost (například zapisování údajů, měření času, tvorba překážkové dráhy, ohlašování startu sportovní disciplíny aj.)&nbsp;</p>
<p>
<strong>Úplné uvolnění&nbsp;</strong></p>
<p>Žáci v hodinách tělesné výchovy necvičí a nejsou z ní známkováni.</p></blockquote>
<blockquote>
<p>
<strong>Podpůrná opatření&nbsp;</strong>definuje 
<a href="https://msmt.gov.cz/dokumenty-3/skolsky-zakon">školský zákon</a>.&nbsp;</p>
<p>Jsou to nezbytné úpravy ve vzdělávání žáků se speciálními vzdělávacími potřebami, které odpovídají mimo jiné jejich zdravotnímu stavu. Školy je poskytují bezplatně.</p>
<p>Příkladem podpůrného opatření je zapojení asistenta pedagoga; použití kompenzačnícha speciálních pomůcek; úprava organizace výuky či třeba komunikace přizpůsobená neslyšícím lidem.</p></blockquote>

---
title: "Hledáme odborníky z řad dětských psychologů, psychoterapeutů, etopedů a sociálních pracovníků"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2015/hledame-odborniky-z-rad-detskych-psychologu-psychoterapeutu-etopedu-a-socialnich-pracovn-1/"
date: 2015-09-22
perex: "<p>Veřejná ochránkyně práv zve dětské psychology, psychoterapeuty, etopedy a sociální pracovníky ke spolupráci. Hledá odborníky, kteří by měli zájem podílet se na prevenci proti špatnému zacházení s dětmi a nezletilými v zařízeních, v nichž se vykonává ochranná nebo ústavní výchova, zařízeních sociálně-právní ochrany dětí, a dále ve zvláštních dětských zařízeních. Spolupráce se týká konzultací a účasti na provádění systematických návštěv v daných typech zařízení, poradenské, případně školící činnosti. Ochránkyně současně uvítá jakékoliv podněty od veřejnosti, které souvisí s tématem ochrany dětí před špatným zacházením.</p>"
---

<!-- imported from the old website -->

<h5>Co jsou to systematické návštěvy, kde a proč je ochránkyně provádí </h5><p>Systematické návštěvy podle Opčního protokolu k Úmluvě proti mučení a jinému krutému, nelidskému či ponižujícímu zacházení nebo trestání, který Česká republika ratifikovala v roce 2006, jsou formou monitoringu zacházení s lidmi v místech omezení svobody. Jako tzv. národní preventivní mechanismus provádí veřejný ochránce práv systematické návštěvy míst, kde se nacházejí nebo mohou nacházet osoby omezené na svobodě v důsledku rozhodnutí orgánu veřejné moci nebo závislosti na poskytované péči (např. vězeňská zařízení, policejní cely, zařízení sociálních služeb, zdravotnická zařízení nebo zařízení ústavní a ochranné výchovy). Cílem je posílit ochranu před mučením, krutým, nelidským, ponižujícím zacházením nebo trestáním a jiným <a href="https://www.ochrance.cz/ochrana-osob-omezenych-na-svobode/provadeni-navstev-zarizeni/co-je-spatne-zachazeni/">špatným zacházením</a>. K naplnění tohoto cíle ochránce po provedení návštěvy (nebo více souvisejících návštěv) vypracuje zprávu o svých zjištěních. Její součástí mohou být doporučení nebo návrhy opatření k nápravě. Ochránce pak vyzve zařízení, aby se k jeho zprávě vyjádřilo, případně k tomu vyzve i zřizovatele zařízení nebo příslušné úřady. Souhrnné zprávy z návštěv více zařízení jednoho typu obsahují návrhy na systémová opatření k nápravě a ochránce je předkládá odpovědným úřadům, včetně ministerstev a vlády. Návštěvy veřejného ochránce práv jsou zaměřeny především preventivně, probíhají podle předem sestaveného plánu návštěv, zpravidla nereagují na stížnosti. Nenahrazují pravidelné kontroly či inspekce jiných orgánů; tvoří k nim nadstavbový prvek.   </p><h5>Role experta při systematických návštěvách </h5><p>Systematická návštěva je šetření, které z pověření veřejné ochránkyně práv provádí kontrolní skupina složená z pracovníků Kanceláře veřejného ochránce práv různých profesí. Návštěvy jsou zpravidla neohlášené a trvají jeden nebo více dní – podle velikosti zařízení a zaměření návštěvy. Zahrnují prohlídku prostor zařízení, rozhovory s jeho vedením, důvěrné rozhovory s pracovníky a vybranými osobami, které jsou zde umístěny, pozorování a studium dokumentace, včetně zdravotnické, a vnitřních předpisů zařízení. Přizvaný expert, který se pro účely systematické návštěvy stává součástí národního preventivního mechanismu, zkoumá specifikované problémy v rozsahu, v jakém ho k tomu ochránkyně pověří. Po ukončení systematické návštěvy o svých zjištěních vypracuje zprávu, která je následně jedním z podkladů pro formulování zjištění a doporučení ochránkyně. Expert je vázán mlčenlivostí o všem, co se v souvislosti s návštěvou dozví, musí vystupovat nezávisle a vyvarovat se střetu zájmu. </p><h5>Podoba spolupráce</h5><p>Experti, kteří s veřejnou ochránkyní práv spolupracují, jsou oslovováni s nabídkou účasti na systematické návštěvě, jak bylo uvedeno výše. Ochránkyně je rovněž může požádat o zpracování analýzy podkladů získaných během systematických návštěv či o poskytnutí konzultace k otázce, která spadá do jejich oboru, či o provedení školení a osvětových akcí. Externím expertům Kancelář veřejné ochránkyně práv za účast na systematických návštěvách, zpracování odborných analýz či konzultace poskytuje odpovídající finanční ohodnocení, a to zpravidla na základě dohody o pracovní činnosti (spolupráce je spíše příležitostná, svým rozsahem neodpovídá<a name="_GoBack"></a> pracovnímu úvazku).</p><p>Veřejná ochránkyně práv vyzývá dětské psychology, psychoterapeuty, etopedy a sociální pracovníky, kteří by měli zájem působit jako externí spolupracovníci, aby zaslali strukturovaný životopis a průvodní motivační dopis <strong>do 30. října 2015</strong> na adresu <a href="mailto:seifertova@ochrance.cz">seifertova@ochrance.cz</a>. Vybraní zájemci budou následně pozváni na setkání, na němž budou moci získat podrobnější informace.</p>

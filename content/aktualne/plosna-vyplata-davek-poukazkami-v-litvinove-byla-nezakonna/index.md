---
title: "Plošná výplata dávek poukázkami v Litvínově byla nezákonná"
vystupy:
  - tz
oldUrl: "/aktualne/tiskove-zpravy-2009/plosna-vyplata-davek-poukazkami-v-litvinove-byla-nezakonna"
date: 2009-07-21
perex: "<p></p><p>V pondělí 20. července zveřejnila některá média nepravdivou informaci o závěrech šetření zástupkyně ochránce ve věci výplaty dávek pomoci v hmotné nouzi v Litvínově. Vyjádření starosty Litvínova Voláka, která média uváděla, jsou zcela pozměněná a nezakládají se na pravdě. </p>"
---

<!-- imported from the old website -->

<p>Zástupkyně ochránce Jitka Seitlová ukončila šetření s konstatováním, že Městský úřad Litvínov se dopustil řady pochybení a především nezákonného postupu, když začal plošně vyplácet dávky pomoci v hmotné nouzi formou poukázek všem osobám dlouhodobě vedeným v evidenci úřadu práce. Zákon tuto formu výplaty dávek umožňuje, ale sice výlučně až na základě individuálního posouzení příjemce v případech, kdy je zřejmé, že příjemce dávku nevyužívá k účelu, k jakému je vyplácena. Doklad o individuálním posouzení a informace o změně formy výplaty dávky z peněžní na poukázky musí být obsažena ve spisové dokumentaci každého příjemce dávky. V případě Litvínova tak tomu nebylo.</p><p>Zástupkyně ochránce rovněž poukázala na skutečnost, že i samotné kritérium pro výplatu dávek v poukázkách spočívající v délce doby evidence na úřadu práce, které Litvínov zvolil, je nezákonné.</p><p>Nejzávažnější zjištěná pochybení:</p><ul><li>Plošné rozhodnutí o změně způsobu výplaty dávky pomoci v hmotné nouzi.</li><li>Nezákonné stanovení uplynutí podpůrčí doby pro poskytování podpory v nezaměstnanosti jako kritéria pro výplatu dávky poukázkami.</li><li>Paušální stanovení kombinované formy 70 % poukázkami a 30 % penězi bez individuálního posouzení potřeb jednotlivých příjemců.</li><li>Nedodržení zásad správního řízení, kdy úřad nevydal příjemcům odpovídající písemné oznámení o změně způsobu výplaty dávky a zejména je nepoučil o opravných prostředcích</li></ul><p>Město Litvínov kritiku v červnu 2008 odmítlo, přestože závěry zástupkyně ochránce potvrdilo i Ministerstvo práce a sociálních věcí ve své zprávě z místního šetření.</p><p>Zástupkyně ochránce v následně vydaném závěrečném stanovisku navrhla konkrétní kroky k nápravě nezákonného stavu. Především požádala o zastavení plošné výplaty dávek formou poukázek a individuální posouzení jednotlivých případů s ohledem na to, zda existují individuálně vymezené důvody pro změnu způsobu výplaty dávek.</p><p>V lednu 2009 byla zástupkyně ochránce nucena znovu vyzvat MěÚ Litvínov k provedení opatření k nápravě a teprve poté došlo ke změně. Zástupkyně ochránce byla informována, že došlo k zastavení výplaty dávek v poukázkách klientům, jejichž spisy si v rámci šetření vyžádala, a že došlo k doplnění individuálně vymezených důvodů pro změnu způsobu výplaty dávky v ostatních případech. Získala také informaci, že celý projekt „Minimalizace zneužívání sociálních dávek v Ústeckém kraj“ byl ukončen. Podle sdělení vedoucí sociálního odboru MěÚ Litvínov jsou dávky pomoci v hmotné nouzi dále vypláceny v poukázkách pouze na základě individuálního posouzení. Nezákonný postup Litvínova byl tedy napraven až po žádostech a výzvách zástupkyně ochránce v lednu 2009. Zástupkyně ochránce teprve po přijetí navržených opatření mohla tuto kauzu uzavřít podle ustanovení § 20 zákona č. 349/1999 Sb., o veřejném ochránci práv, s tím, že došlo k pochybení, ale úřad provedl nápravná opatření.</p>

---
title: "Soud potvrdil kritiku postupu ministerstva u dotací \"Zelená úsporám\""
vystupy:
  - tz
oldUrl: "/aktualne/tiskove-zpravy-2015/soud-potvrdil-kritiku-postupu-ministerstva-u-dotaci-zelena-usporam"
date: 2015-05-06
perex: "<p>Rozhodnutí Městského soudu v Praze potvrzuje závěry ochránce o nesprávném postupu ministerstva životního prostředí při zamítání žádostí o dotace „Zelená úsporám“.</p>"
---

<!-- imported from the old website -->

<p>Zástupce veřejné ochránkyně práv v minulosti dospěl k <a href="http://www.ochrance.cz/tiskove-zpravy/tiskove-zpravy-2013/ministerstvo-zivotniho-prostredi-postupovalo-pri-zamitani-dotaci-z-programu-zelena-uspor">závěru</a>, že ministerstvo životního prostředí nepostupovalo procesně správně při rozhodování o žádostech o dotace z programu Zelená úsporám. Krátilo procesní práva neuspokojených žadatelů, neboť při rozhodování podpůrně nepoužívalo správní řád. Nyní tento závěr potvrdil v konkrétním případě Městský soud v Praze (rozsudek ze dne 23. ledna 2015, sp. zn. 10 A 101/2012).</p><p>Správný procesní postup by spočíval mimo jiné v řádném odůvodnění, proč je konkrétní žádost o dotaci zamítána, a v poučení o tom, jak je možné se proti zamítnutí bránit. Opravným prostředkem proti rozhodnutí ministra je v souladu se správním řádem rozklad (nikoli v praxi používané námitky, které nemají zákonnou oporu). Rozklad poskytuje žadatelům delší lhůtu pro jeho podání než je tomu u námitek, představuje nezávislé posouzení odbornou rozkladovou komisí a zejména řádné odůvodnění konečného rozhodnutí.</p><p>Zástupce veřejné ochránkyně práv věří, že ministerstvo životního prostředí nyní při opětovném rozběhnutí dotací „Zelená úsporám“ přizpůsobí svoji správní praxi platné právní úpravě<a name="_GoBack"></a>.</p>

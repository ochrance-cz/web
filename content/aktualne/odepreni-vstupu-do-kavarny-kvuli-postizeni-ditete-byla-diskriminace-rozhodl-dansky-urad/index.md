---
title: "Odepření vstupu do kavárny kvůli postižení dítěte byla diskriminace, rozhodl dánský úřad"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2020/odepreni-vstupu-do-kavarny-kvuli-postizeni-ditete-byla-diskriminace-rozhodl-dansky-urad/"
date: 2021-01-25
perex: "<p>Dánský Úřad pro rovné zacházení rozhodl, že kavárna musí vyplatit dítěti se zdravotním postižením i jeho matce odškodné v celkové výši 10 000 dánských korun.</p>"
---

<!-- imported from the old website -->

<p>Dánský Úřad pro rovné zacházení (Ligebehandlingsnaevnet, dále jen „Úřad“) se v září 2020 zabýval případem matky, které byl odepřen vstup do kavárny kvůli postižení jejího dítěte. </p> <p>Při telefonické rezervaci místa v kavárně dotyčná žena uvedla, že přijde se svojí šestiletou dcerou, která má postižení. Dívka nemůže z důvodu svého postižení sedět na židli a musí zůstat v kočárku, který zároveň slouží jako vozík. Žena se proto dotázala, jestli bude mít s kočárkem do kavárny přístup. Kavárna ji ujistila, že to nebude problém a může přijít i s dcerou. </p> <p>Při příchodu do kavárny však personál ženě sdělil, že dovnitř s kočárkem nemůže. Kavárna totiž podle personálu vstup s kočárky nepovoluje, a to z důvodu protipožárních opatření. Výjimka platí pouze pro speciální kočárky a vozíky pro lidi s postižením. Žena se snažila personálu vysvětlit, že dcera má postižení a musí v kočárku zůstat. Podotkla, že v kavárně je dostatek místa a navrhla, že kočárek umístí tak, aby neporušila bezpečnostní pravidla. Personál kavárny však trval na svém a odmítl ženu i s dítětem vpustit dovnitř.</p> <p>Žena se cítila diskriminovaná a obrátila se proto se stížností na místní Úřad. Ten k případu uvedl, že bezpečnostní předpisy kavárny zakazují vstup s kočárkem z objektivních důvodů. Kavárna nicméně nebrání vstupu lidem pohybujícím se na vozíku či ve speciálním kočárku. Žena v tomto případě personál upozornila, že dítě má postižení a kočárek potřebuje. Personál kavárny se tedy dle Úřadu mohl pokusit s ženou nějak domluvit. Personál kavárny se však řešením situace nezabýval a vstup ženě i s dítěti rovnou odepřel. Podle Úřadu kavárna neprokázala, že odmítnutí vstupu bylo nutné z bezpečnostních důvodů. Tím se dopustila nepřímé diskriminace z důvodu zdravotního postižení dítěte. Úřad dále rozhodl, že kavárna musí ženě i její dceři vyplatit finanční kompenzaci, a to ve výši 5000 dánských korun pro každou z nich.</p> <p>Informace k případu zde:</p> <p><a href="https://www.equalitylaw.eu/downloads/5305-denmark-denial-of-access-to-cafe-because-of-child-s-disability-71-kb" target="_blank">https://www.equalitylaw.eu/downloads/5305-denmark-denial-of-access-to-cafe-because-of-child-s-disability-71-kb</a></p>

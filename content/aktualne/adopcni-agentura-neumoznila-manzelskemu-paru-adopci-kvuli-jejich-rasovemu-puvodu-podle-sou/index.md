---
title: "Adopční agentura neumožnila manželskému páru adopci kvůli jejich rasovému původu. Podle soudu došlo k diskriminaci"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2020/adopcni-agentura-neumoznila-manzelskemu-paru-adopci-kvuli-jejich-rasovemu-puvodu-podle-sou/"
date: 2020-02-05
perex: "<p>Rasový původ obou manželů byl pro agenturu jediným kritériem k odmítnutí adopce, což bylo podle britského soudu diskriminační.</p>"
---

<!-- imported from the old website -->

<p>Manželé Reena a Sandeep Mander žijí ve Velké Británii v oblasti Berkshire. Oba se narodili ve Velké Británii, svým původem ale patří k indické náboženské komunitě sikhů. </p> <p>Manželé se rozhodli adoptovat dítě, a v roce 2016 se proto obrátili na místní adopční agenturu Adopt Berkshire. Uvedená agentura vyhodnotila manžele jako vhodné kandidáty, nicméně jim sdělila, aby žádost o zařazení do evidence vhodných budoucích adoptivních rodičů nepodávali. Podle agentury jsou totiž momentálně k adopci volné pouze bělošské děti evropského původu, a proto bude agentura dávat přednost pouze bělošským párům. Agentura touto praxí usiluje o to, aby děti přicházely do rodin stejného kulturního původu. Manželskému páru tak bylo doporučeno, aby zvážil adopci dětí například z Indie či Pákistánu. </p> <p>Manželé si na rozhodnutí agentury stěžovali místním úřadům, ovšem bezvýsledně. Nakonec se rozhodli obrátit na soud. Manželé uvedli, že jsou oba britskými občany a žijí ve Velké Británii celý svůj život. Rozhodnutí agentury vnímají jako diskriminaci, jelikož nedostali šanci na zařazení do evidence pouze kvůli svému původu, nikoli proto, že by jako budoucí adoptivní rodiče nevyhovovali. Podle nich by sice rasa nebo náboženství měly být v rámci adopčního procesu brány v potaz, neměly by být však jediným důvodem k rozhodnutí, zda vůbec adopci povolit či nikoli. </p> <p>Případem se loni v prosinci zabýval soud v Oxfordu, který dal manželům za pravdu. Podle soudu agentura předpokládala, že není v nejlepším zájmu dítěte, aby přišlo do rodiny, se kterou nesdílí rasový původ. Proto manželům neumožnila ani podat oficiální žádost. Podle soudu byl pro agenturu rasový původ jediným kritériem, podle kterého zohledňovala blaho dítěte a vhodnost jeho umístění. Soud tak rozhodl, že se agentura dopustila přímé diskriminace na základě rasového původu a určil vyplatit manželům odškodnění ve výši 120 tisíc liber.</p> <p> </p> <p>Více informací k případu zde:</p> <p><a href="https://www.equalityhumanrights.com/en/our-work/news/manders-win-race-adoption-case" target="_blank">our-work/news/manders-win-race-adoption-case</a></p>

---
title: "Díky šetření ombudsmana firma nemusí platit čtvrt milionu korun za neoprávněné pokuty"
vystupy:
  - tz
oldUrl: "/aktualne/tiskove-zpravy-2019/diky-setreni-ombudsmana-firma-nemusi-platit-ctvrt-milionu-korun-za-neopravnene-pokuty"
date: 2019-10-14
perex: "<p>Na ombudsmana se obrátila firma, které správce daně vyměřil pokuty za nepodané daňové přiznání ve výši bezmála čtvrt milionu korun. Problém byl v tom, že firma podávala v letech 2013 a 2014 daňová přiznání k DPH ve formátu PDF. V daném období totiž zákon ani vyhláška nespecifikovaly, v jakém formátu se má přiznání zasílat. Správce daně však na základě interních předpisů požadoval, aby firma daňová přiznání zasílala výhradně ve formátu XML. Správce daně proto firmě vyměřil pokuty za nepodané daňové přiznání k DPH. Výši daně i pokuty přitom paradoxně určil na základě podkladů, které firma dodala. </p>"
---

<!-- imported from the old website -->

<p>Správce daně firmu vyzýval k odstranění vad daňového přiznání. Chtěl, aby firma podala daňové přiznání ve formátu XML namísto PDF. Na základě žádosti firmy lhůtu k odstranění vad prodlužoval, protože se čekalo, jak dopadne žaloba jiné firmy u krajského soudu, jejímž předmětem byla právě otázka přípustnosti podání daňového přiznání k DPH ve formátu PDF. V této době totiž ještě mohla být otázka povinné formy daňových přiznání sporná.</p> <p>Na konci roku 2014 krajský soud rozhodl, že podání daňového přiznání ve formátu PDF bylo přípustné. Firma proto měla za to, že je tím problém vyřešen a nadále již nepožadovala prodlužování lhůty pro odstranění vad. </p> <p>V roce 2016 správce daně znovu vyzval firmu k podání daňového přiznání za uvedená období. Na to firma nereagovala. Správce daně proto firmě v roce 2017 vyměřil daň, z jejíž výše pak určil také výši pokuty, která tvoří určitou procentuální část daně. Správce daně tedy zvládl zpracovat podání v PDF, byť současně tvrdil, že se nejedná o řádné podání. Pokuty za celé období pak dosáhly částky 245 tisíc korun.</p> <p>Prodlužováním lhůty a čekáním na rozhodnutí soudu přitom správce daně vytvořil u firmy legitimní očekávání, že se bude rozhodnutím krajského soudu řídit, což však po vynesení rozsudku neučinil. V roce 2019 pak rozhodnutí krajského soudu potvrdil také Nejvyšší správní soud, který mimo jiné uvedl: „neúčinnost podání v obecném daňovém řízení nelze dovozovat krkolomnými výklady daňového řádu.“</p> <p>V průběhu šetření správce daně přistoupil na argumentaci ombudsmana a soudů a vyměřené pokuty zrušil. </p> <p>POZOR! V současné době (od května 2016) již není možné daňové přiznání k DPH podávat v jiném formátu než XML, protože se změnil zákon o DPH.</p>

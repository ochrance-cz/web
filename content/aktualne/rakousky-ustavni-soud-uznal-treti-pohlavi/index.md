---
title: "Rakouský ústavní soud uznal třetí pohlaví"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/rakousky-ustavni-soud-uznal-treti-pohlavi/"
date: 2018-08-30
perex: "<p>Údaj o pohlaví budou moci v úředních dokumentech uvádět i osoby, jejichž pohlaví není jednoznačně mužské či ženské.</p>"
---

<!-- imported from the old website -->

<p>Rakouský ústavní soud (dále v textu „ústavní soud“) v červnu letošního roku rozhodl, že lidé budou moci v úředních dokumentech uvádět vedle mužského či ženského pohlaví také třetí pohlaví. Lidé narození s pohlavními orgány, které nejsou jednoznačně mužské či ženské (neboli intersexuální lidé) tak budou moci tuto skutečnost uvádět v oficiálních dokumentech.</p> <p>Ústavní soud v Rakousku se zabýval případem intersexuálního člověka registrovaného v oficiálních dokumentech jako osoba mužského pohlaví. Tento člověk požadoval, aby příslušný úřad opravil záznam v kolonce pohlaví z „mužského“ na „mezi“, „jiné“ nebo aby úřad kolonku označil písmenem „X“ či ji úplně zrušil. Úřad to však odmítl a jeho rozhodnutí potvrdily i soudy, které se tímto případem na základě stížnosti dotčené osoby zabývaly. Letos se případ dostal k přezkoumání k ústavnímu soudu, který rozhodl ve prospěch této osoby. </p> <p>Ústavní soud ve svém rozsudku uvedl, že neexistuje ústavní povinnost vést záznamy o pohlaví osob, ústava tomu ale zároveň nebrání. Podle soudu patří pohlavní identita a právo na sebeurčení ke klíčovým oblastem soukromého života a registrací pohlaví se pak tento intimní aspekt soukromého života stává veřejně viditelným (například při předkládání oficiálních dokumentů apod.). Pokud se tedy stát rozhodne k záznamu pohlaví osob, musí rozhodnutí týkající se jejich pohlavní identity respektovat. Stát musí podle soudu zajistit, aby kolonka pohlaví v oficiálních dokumentech reflektovala a adekvátně vyjadřovala pohlavní identitu každého jedince. Soud dále uvedl, že současné zákony neomezují kolonku pohlaví na výhradně mužské a ženské pohlaví. Je proto možné uvádět taková označení, která korespondují s pohlavní identitou jedince, vztahují se k jeho společenskému životu a nejsou smyšlená. Podle soudu je tedy přijatelné užívat v kolonce pohlaví i označení „jiné“, „mezi“ či podobné výrazy. Soud dále uvedl, že lékařské zákroky přidělující pohlaví dětem, které se narodí s nejednoznačnými pohlavními orgány, jsou v rozporu s ústavou. Podle soudu by tyto zákroky měli lékaři provádět pouze ve výjimečných případech, kdy je to nutné z lékařského hlediska. </p> <p>Rakouské organizace zabývající se právy osob LGBTI (lesby, gayové, bisexuálové, transgender a intersexuální lidé) označují rozsudek za přelomový pro práva intersexuálních osob. Rakousko je tak první zemí v Evropě a třetí světovou zemí (po Indii a Nepálu), která uznává třetí pohlaví.</p> <p> </p> <p>Více informací zde:</p> <p><a href="https://tgeu.org/austria-intersex-genital-mutilation-not-constitutional-immediate-third-gender-recognition-ordered/" target="_blank">https://tgeu.org/austria-intersex-genital-mutilation-not-constitutional-immediate-third-gender-recognition-ordered/</a></p>

---
title: "Nizozemský parlament zrušil zákaz rouhání"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2013/nizozemsky-parlament-zrusil-zakaz-rouhani/"
date: 2013-05-21
perex: "<p>Desítky let trvající debata o zrušení trestného činu rouhání vyvrcholila v tomto roce změnou nizozemského trestního zákoníku. Změna trestní legislativy má však podle odborníků na antidiskriminační právo pouze symbolickou povahu.</p>"
---

<!-- imported from the old website -->

<p class="align-blok">Diskriminace založená na náboženském vyznání není zakazována pouze v obecném antidiskriminačním zákoně, ale také v některých trestněprávních ustanoveních. Jedním z takových ustanovení byl v Nizozemí zákaz rouhání. Rouhání bylo oficiálně zapovězeno v 30. letech 20. stolení v reakci na slogany a karikatury v komunistických letácích, které hlásaly zrušení Vánoc a zobrazovaly dělníky, jak stínají křesťanský kříž. Zatímco <em>„posměšné rouhání“</em> (smalende godslatering) bylo zakázáno v čl. 147 trestního zákoníku, kritizování Boha a náboženství bylo obecně možné.</p><p class="align-blok">Během následujících desetiletí bylo na základě tohoto pravidla vyneseno pouze několik odsuzujících rozsudků. Poté, co byl známý nizozemský autor Gerard Reve v roce 1968 zproštěn obvinění z rouhání v mediálně známém případě, ustanovení nebylo v následujících padesáti letech ze strany trestní justice použito a začaly se objevovat hlasy volající po zrušení tohoto opatření.</p><p class="align-blok">Debata o tom, zda formálně zrušit zákaz rouhání, se po roce 2000 stala součástí diskusí o limitech svobody projevu. Křesťanské politické strany ustanovení obhajovaly a prezentovaly jej jako symbol svobody náboženského vyznání a ochrany náboženské víry. Na druhé straně, liberálové z rozličných politických stran napadali toto opatření jako zastaralé a označovali jej jako zásah do svobody projevu.</p><p class="align-blok">Po volbách v roce 2012, v nichž křesťanské politické strany ztratily mnoho hlasů, bylo jasné, že většina v parlamentu bude pro zrušení opatření. Navzdory intenzivním protestům desetiletí diskusí nakonec vyústilo v parlamentní zrušení kontroverzního zákazu rouhání v tomto roce. </p><p class="align-blok">I po zrušení diskutovaného ustanovení zůstalo trestným činem urážení jednotlivců a skupin podle ustanovení zakazujícího nenávistné projevy (čl. 137c nizozemského trestního zákoníku). Důležitost ustoupení od zvláštní úpravy zákazu rouhání leží spíše v symbolické rovině, než v jeho praktických důsledcích.</p>

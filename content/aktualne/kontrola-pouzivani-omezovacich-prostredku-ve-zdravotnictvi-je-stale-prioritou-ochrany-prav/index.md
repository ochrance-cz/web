---
title: "Kontrola používání omezovacích prostředků ve zdravotnictví je stále prioritou ochrany práv pacientů v České republice"
vystupy:
  - tz
oldUrl: "/aktualne/tiskove-zpravy-2014/kontrola-pouzivani-omezovacich-prostredku-ve-zdravotnictvi-je-stale-prioritou-ochrany-prav"
date: 2014-08-12
perex: "<p>Omezovací prostředky lze použít pouze v krajním případě (nelze-li situaci řešit jinak – lépe). Zjištění ochránkyně svědčí o „preventivním“ nadužívání omezovacích prostředků mimo jiné z důvodu nedostatku personálu jednotlivých zařízení. Ochránkyně upozorňuje také na nedostatečnou kontrolu používání omezovacích prostředků a na neexistenci následného hodnocení, které by umožnilo nalézt systémové řešení aktuálního nepřijatelného stavu.</p>"
---

<!-- imported from the old website -->

<div><p>Do veřejného prostoru se vrací debata o používání omezovacích prostředků, aktuálně v oblasti zdravotnictví. V červnu 2014 rozbouřila mediální vody zpráva mezinárodní nevládní organizace Mental Disability Advocacy Center (MDAC) o monitoringu používání omezovacích prostředků na vybraných pracovištích lůžkové psychiatrické péče („Klecová lůžka a používání omezovacích prostředků v českých psychiatrických zařízeních“). Nemělo by zůstat jen u vzrušených reakcí, nýbrž je třeba otevřít věcnou diskusi, do které ochránkyně vnáší zásadní poznatek: <b>současná praxe používání omezovacích prostředků nepodléhá dostatečné kontrole a hodnocení</b>.</p><p>Používání omezovacích prostředků zákon reguluje tak, že stanoví výčet možných způsobů omezení (úchopy, kurty, síťové lůžko, umístění ve zvláštní místnosti, ochranný kabátek, tlumicí medikace, kombinace) a přísné podmínky jejich použití (pouze za účelem odvrácení bezprostředního ohrožení života, zdraví nebo bezpečnosti pacienta nebo jiných osob) a pro délku použití (pouze po dobu, po kterou trvá nebezpečí). O použití omezení smí rozhodovat pouze lékař, krom výjimečných případů vyžadujících neodkladné řešení.</p></div><div><p>Použití omezovacího prostředku představuje extrémně zátěžovou situaci jak pro pacienta, tak pro zdravotníky. To samo o sobě, spolu se vždy přítomným <b>nebezpečím zneužití pro usnadnění péče</b>, zakládá oprávněný požadavek na důkladné sledování a pravidelné vyhodnocování používání omezení. Bohužel, péče o pacienty, jejichž stav vyžaduje zvláštní pozornost, je podle zjištění ochránkyně často poskytována <b>na pracovištích fakticky personálně poddimenzovaných a nevhodně technicky řešených</b>. Podle ochránkyně je tím část použití omezovacích prostředků vynucována. To představuje další důvod, proč trvat na zvýšené kontrole, aby mohlo dojít k nápravě nepřijatelného stavu, který má systémové kořeny.</p><p>Zjištění ochránkyně o nedostatečném zajištění podmínek pro poskytování péče, které vede k omezování z preventivních důvodů, tedy k neoprávněnému (nad)užívání omezovacích prostředků, se týká i specializovaných pracovišť, jako jsou některá oddělení psychiatrických nemocnic a nejaktuálněji také protialkoholní záchytné stanice.</p></div><div><p>Ochránkyně nemůže souhlasit s nedávným mediálním vystoupením ředitelky jedné psychiatrické nemocnice, která byla terčem kritiky ve zprávě MDAC. Ředitelka uvádí, že nemocnice je pod neustálou odbornou kontrolou, a odvolává se na činnost Ministerstva zdravotnictví, ombudsmana a Evropského výboru pro zabránění mučení a nelidskému či ponižujícímu zacházení nebo trestání (CPT). Posledně uvedené instituce však provádějí kontrolu namátkovou, zacílenou na monitorování systému, nikoli na zajištění ochrany práv jednotlivců. Ochránce v uvedeném zařízení provedl systematickou návštěvu naposledy v letech 2008 a 2009. Ministerstvo zdravotnictví se problémem omezování zabývá formou jednorázových, nepravidelných návštěv psychiatrických nemocnic, které zřizuje (v letech 2012 a 2013 jich bylo provedeno šest). Pravidelné a důkladné sledování tak plošně zajištěno není, a pokud jde o vnitřní kontrolu, například na navštívených záchytných stanicích není zaměřena na omezovací prostředky. <b>V praxi se odpovědnost za použití ponechává na konkrétních zdravotnících. Jejich kontrolu a profesní podporu ochránkyně nepovažuje za dostatečnou.</b></p><p>Zprávu ze systematických návštěv šesti záchytných stanic ochránkyně minulý týden zaslala Ministerstvu zdravotnictví a chystá její prezentaci veřejnosti. Ochránkyně od ministerstva požaduje rovněž přípravu legislativních změn. <b>Na zákonné úrovni stále chybí zakotvení některých důležitých záruk, např. zásady subsidiarity použití omezovacích prostředků</b> (omezovací prostředek jako poslední možnost, jak vyřešit rizikovou situaci)<b>, či stanovení povinnosti vést centrální evidenci omezovacích prostředků a použití vyhodnocovat.</b> Právě nerespektování zásady subsidiarity použití omezovacích prostředků bylo jedním z důvodů kritiky České republiky ze strany Evropského soudu pro lidská práva (rozsudek Bureš proti České republice ze dne 9. října 2012).</p></div>

---
title: "Francie nařídila povinné zakrytí obličeje kvůli koronaviru, nošení nikábu či burky ale bude nadále pokutovat"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2020/francie-naridila-povinne-zakryti-obliceje-kvuli-koronaviru-noseni-nikabu-ci-burky-ale-bud/"
date: 2020-07-14
perex: "<p>Někteří experti však upozorňují, že faktický zákaz nošení nikábu či burky na veřejnosti nemůže být už kvůli protipandemickým opatřením vymahatelný.</p>"
---

<!-- imported from the old website -->

<p>Francouzská vláda nařídila v rámci opatření kvůli pandemii koronaviru povinné zakrytí nosu a úst v dopravních prostředcích a na středních školách. Zakrytí obličeje rouškou či jinou vhodnou alternativou je rovněž důrazně doporučeno v situacích, kdy lidé mezi sebou nemohou dodržovat bezpečnostní odstup. </p> <p>Jak informovala zahraniční média (např. New York Times, Washington Post a další), povinnost zakrytí obličeje kvůli koronaviru dávají někteří do souvislosti se zákonem, který zakazuje zahalování obličeje na veřejnosti. Zmiňovaný zákon, který Francie přijala v roce 2010, ve svém důsledku zakazuje pod pokutou 150 eur nošení burek a nikábů, tedy oděvů muslimských žen zakrývajících obličej. </p> <p>Média připomínají, že Francie zákaz zahalování obličeje ospravedlňovala z bezpečnostních důvodů kvůli identifikaci osob, a také jako výraz myšlenky otevřené a rovné společnosti. Zahalování tváří podle zastánců zákona narušuje základní hodnoty francouzské společnosti, omezuje sociální interakce a vyjadřuje odmítnutí myšlenky společného soužití. Odpůrci zákona naproti tomu namítají, že zákon porušuje svobodu vyznání a nepřímo diskriminuje muslimské ženy, jelikož zákon, i přes jeho neutrální formulaci, dopadá výlučně na ženy. </p> <p>V roce 2014 se zákonem zabýval Evropský soud pro lidská práva v případu S.A.S. vs. Francie. Soud se v tehdejším rozsudku přiklonil k názoru, že zahalování obličeje se neslučuje se základními pravidly soužití ve společnosti. Zákon podle rozhodnutí soudu sleduje legitimní cíl ochrany práv a svobod lidí v podobě „respektování minimálních požadavků na život ve společnosti“. Soud tehdy uvedl, že lidská tvář má v sociální interakci důležité místo a její zahalení může být porušením práva ostatních na život ve společenství. </p> <p>Jak uvádí média, mnoho muslimských žen a mužů, aktivistů a aktivistek za náboženskou svobodu a lidí z akademické obce poukazuje na ironii nastalé situace – společnost, která si zakládá na nezahalování tváří, najednou vyžaduje jejich zakrytí. Podle médii někteří právní experti tvrdí, že zákon je nyní v podstatě nevymahatelný, protože požadavky na společné soužití, které zákon legitimizovaly, už za aktuální situace neplatí. Všichni lidé musí nosit roušku či jinou ochranu úst a nosu, zahalené tváře jsou nyní realitou pro všechny. Zákon tak podle některých odborníků nemá za současné situace dostatečně pevnou oporu. </p> <p>Francouzské ministerstvo vnitra v květnu upřesnilo, že zmiňovaný zákon nebude kvůli současným opatřením nijak měnit. Faktický zákaz nošení burek či nikábu tak platí nadále a pokud ženy zákaz poruší, dostanou podle ministerstva pokutu. Uvedený zákon z roku 2010 rovněž obsahuje výjimku zákazu zahalené tváře ze zdravotních důvodů. Podle ministerstva proto nebude zahalení obličeje z důvodu zabránění šíření koronaviru vnímáno jako porušení zákona. Média připomínají, že francouzská vláda na začátku pandemie doporučovala použít na zakrytí nosu a úst cokoli, co mají doma, například šály, šátky či jiný oděv. Podle médií tak pro některé stále zůstává nejasné, jak přesně má vypadat akceptovatelná ochrana obličeje před koronavirem. Podle ministerstva je však rozpoznání takové ochrany záležitost selského rozumu. </p> <p>Odborníci ale upozorňují na potenciální situaci, kdy bude policie pokutovat ženu v burce či nikábu, kolem které se přitom budou pohybovat další lidé se zahaleným obličejem kvůli koronaviru. Policie by se v tomto případě mohla dopustit diskriminace z důvodu víry či náboženského vyznání a z důvodu pohlaví. Ženu by totiž v tomto potenciálním případě policie vyčlenila z davu lidí právě kvůli burce či nikábu, nikoli kvůli zahalené tváři.</p> <p> </p> <p>Více informací například zde:</p> <p><a href="https://www.nytimes.com/2020/05/19/style/face-mask-burqa-ban.html" target="_blank">https://www.nytimes.com/2020/05/19/style/face-mask-burqa-ban.html</a></p> <p><a href="https://www.washingtonpost.com/world/europe/france-face-masks-coronavirus/2020/05/09/6fbd50fc-8ae6-11ea-80df-d24b35a568ae_story.html?utm_campaign=wp_post_most&amp;utm_medium=email&amp;utm_source=newsletter&amp;wpisrc=nl_most" target="_blank">https://www.washingtonpost.com/world/europe/france-face-masks-coronavirus/2020/05/09/6fbd50fc-8ae6-11ea-80df-d24b35a568ae_story.html?utm_campaign=wp_post_most&amp;utm_medium=email&amp;utm_source=newsletter&amp;wpisrc=nl_most</a></p> <p> </p> <p>Rozsudek ESLP z roku 2014 v případu S.A.S vs. Francie zde:</p> <a title="Otevření do nového okna" href="http://eslp.justice.cz/justice/judikatura_eslp.nsf/0/C5E6DEDD76AAAD87C1257E42004B546A/$file/S.%20A.%20S.%20proti%20Francii_anotace.pdf?open&amp;" target="_blank">http://eslp.justice.cz/justice/judikatura_eslp.nsf/0/C5E6DEDD76AAAD87C1257E42004B546A/$file/S.%20A.%20S.%20proti%20Francii_anotace.pdf?open&amp;</a> 

---
title: Zástupce ombudsmana zjistil špatné zacházení s klienty v domově zaměřeném
  na péči o lidi s demencí. Vedení domova napravilo jen některé problémy
  a  přestalo komunikovat
date: 2024-09-10T08:04:13.104Z
vystupy:
  - tz
perex: >
  <p>Při návštěvě domova se zvláštním režimem Důstojnost v&nbsp;Nýdku
  provozovaného stejnojmennou obecně prospěšnou společností odhalil tým
  právníků&nbsp;Kanceláře ombudsmana spolu s&nbsp;psychiatrickou sestrou řadu
  závažných nedostatků, které v&nbsp;souhrnu dosahovaly intenzity špatného
  zacházení s&nbsp;klienty. V&nbsp;zařízení chyběla individualizovaná péče,
  která by odpovídala potřebám lidí s&nbsp;demencí. Nejméně ve dvou případech
  zamykal personál klienty v pokoji, dalšího obyvatele dlouhodobě fixoval za
  ruku k&nbsp;lůžku. Někteří klienti se zhoršenou pohyblivostí se nedostávali na
  čerstvý vzduch. Vedení domova splnilo pouze některá z&nbsp;56 opatření k
  nápravě a o řešení dalších problémů přestalo komunikovat. Zástupce ombudsmana
  proto využil svého sankčního oprávnění a o situaci v&nbsp;domově informuje
  veřejnost.</p>
attachments:
  - title: Zpráva z návštěvy a další komunikace s vedením domova Důstojnost
    file: https://eso.ochrance.cz/Nalezene/Edit/12004
---
<p><em>&bdquo;Ve většině pochybení se odráží zásadní nedostatek personálu. Ten chybí zejména při nočních službách, kdy o více než 180 klientů pečují pouze dva pracovníci a žádný z&nbsp;nich není zdravotník. Předpisy sice nestanoví závazný personální standard, který by udával minimální počet pracovníků, situace v&nbsp;domově ale už představuje hazard se zdravím i životy klientů,&ldquo;</em> uvedl zástupce ombudsmana Vít Alexander Schorm. Ve zprávě z&nbsp;návštěvy popisuje případ, kdy klientka v&nbsp;noci spadla z&nbsp;postele a nemohla se dovolat pomoci personálu. Musela si sama zavolat záchranku.</p>

<p>V&nbsp;době návštěvy byl nízký počet personálu i na denních službách. <em>&bdquo;Přes den bývalo v&nbsp;domově tři až šest zdravotních sester spolu se&nbsp;šesti či sedmi pracovníky v&nbsp;sociálních službách</em>. <em>Je zcela nemožné, aby personál v takovém počtu poskytoval téměř dvěma stovkám klientů individualizovanou péči,&ldquo;</em> zhodnotil zástupce ombudsmana. Problémy se zvládáním péče o&nbsp;klienty potvrdili při rozhovorech s&nbsp;právníky Kanceláře ombudsmana během návštěvy i samotní zaměstnanci.</p>

<p>Personál neměl prostor se klientům dostatečně věnovat a zvládal především základní péči. Klienti se museli přizpůsobovat dennímu režimu podle možností personálu. Pro některé obyvatele domova to znamenalo, že je personál budil už v&nbsp;půl páté ráno, aby jim pomohl s&nbsp;hygienou.</p>

<p>Jeden z&nbsp;klientů domova byl během návštěvy přivázaný za zápěstí k&nbsp;posteli. Muž nebyl sám schopný chodit, podle záznamů ale padal z&nbsp;lůžka. V dokumentaci chybělo dostatečné odůvodnění, proč se u muže jako prevence pádu používá právě toto zásadní omezení pohybu. <em>&bdquo;Ukázalo se dokonce, že tohoto klienta trvale fixují už několik let. Střídavě měl levou a pravou ruku připevněnou za zápěstí k posteli asi čtyřiceticentimetrovým popruhem. Po mém upozornění vedení domova oznámilo, že fixaci klienta přehodnotilo, a pádu z&nbsp;postele předcházejí jinak</em>,&ldquo; popsal zástupce ombudsmana jedno z&nbsp;doporučení, které vedení domova přijalo. Podobně v&nbsp;domově upustili také od praxe zamykání některých klientů na pokojích.</p>

<p>V&nbsp;řadě dalších oblastí ale vedení domova i přes opakované výzvy na doporučení zástupce ombudsmana nereagovalo a nakonec se v&nbsp;komunikaci o zjištěních z návštěvy úplně odmlčeno. Vysvětlení dalších kroků přitom mělo vedení domova zaslat do 13. července 2024.</p>

<p>Zástupce ombudsmana o situaci v&nbsp;zařízení informoval Inspekci poskytování sociálních služeb a podle sídla obecně prospěšné společnosti, která domov Důstojnost provozuje, i pražský magistrát. <em>&bdquo;Nedostatek personálu je ale nutné řešit systémově, stanovením závazného personálního standardu v&nbsp;sociálních službách. Podobně by zlepšení péče o klienty ve všech typech zařízení pomohlo zřízení <a href="https://www.ochrance.cz/aktualne/svetovy_den_proti_nasili_na_seniorech_prestupek_spatneho_zachazeni_nebo_zavedeni_nezavisleho_stiznostniho_mechanismu_v_socialnich_sluzbach_mohou_pusobit_jako_prevence/">nezávislého stížnostního mechanismu</a> a také přestupku špatného zacházení v&nbsp;sociálních službách. Všechny tři změny jsou v&nbsp;rukou zákonodárců,&ldquo; </em>doplnil zástupce ombudsmana. &nbsp;</p>

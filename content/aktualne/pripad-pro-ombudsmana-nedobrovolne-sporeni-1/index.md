---
title: "Případ pro ombudsmana: Nedobrovolné spoření"
vystupy:
  - tv
oldUrl: "/dalsi-aktivity/tv-serial/pripad-pro-ombudsmana-vi/pripad-pro-ombudsmana-nedobrovolne-sporeni-1/"
date: 2010-11-04
perex: "<p></p><p>V pátek 5. 11. vysílá Česká televize na ČT1 v 18:25 desátý díl cyklu Případ pro ombudsmana (repríze v pondělí 8. 11. ve 12:25 na ČT2). Díl nazvaný Nedobrovolné spoření upozorňuje na to, že Česká správa sociálního zabezpečení zatím prakticky není schopna včas plnit všechny své povinnosti plátce důchodu postiženého exekucí.</p>"
---

<!-- imported from the old website -->

<p><strong>Spis VOP 7054/2009 a 526/2010</strong></p><p>„Vážený pane ombudsmane, nevím, na koho se mám už obrátit. V květnu 2007 mi nařídil exekutor exekuci na plat a od září 2008 na starobní důchod. Od prosince 2008 ČSSZ splátky zadržuje a nikam je neposílá; celý dluh jsem zaplatila v dubnu 2009 a přesto je nadále vedena exekuce na můj důchod. Na písemné dotazy nikdo neodpovídá. Proto Vás žádám o pomoc, aby mi srážky byly vráceny..“  napsala veřejnému ochránci práv paní H. z Louky u Litvínova. </p><p>Nebyla sama &ndash; podobné případy v Kanceláři veřejného ochránce objevují velmi často. Dalším byl třeba případ pana K. z Karviné. </p><p>Oba případy souvisejí s exekucí srážkami z důchodu nařízenou soudním exekutorem. Česká správa sociálního zabezpečení (ČSSZ) postihovala důchod paní H. a pana K. i poté, co již byly vymáhané částky touto cestou splaceny a exekuce tak bez dalšího skončily.</p><p>Stěžovatelé se obrátili na ochránce, který po provedeném šetření zjistil pochybení na straně ČSSZ. Srážky byly v obou případech nesprávně, už po vymožení dlužné částky, prováděny po dobu cca 18 měsíců. ČSSZ pochybení v jednotlivých případech napravila &ndash; stěžovatelům přestala postihovat důchody a vrátila jim částky odpovídající nesprávným (nadbytečným) srážkám. Každému ze stěžovatelů tak později vrátila téměř 80.000,-Kč. </p><p>Tyto případy zřejmě nejsou ojedinělé. ČSSZ s ohledem na množství všech nařízených exekucí nebyla při neexistenci automatizovaného systému schopna dodržovat všechny své zákonné povinnosti plátce důchodu postiženého exekucí.</p><p>Šetřením případů zástupkyně ochránce dovodila, že ČSSZ při provádění exekuce na důchod nepostupuje v souladu s platnou právní ústavou. Jedná se vesměs o problémy, které se neustále opakují, a to zejména pozdní zahájení srážek z důchodu, neoprávněné deponování sražených částek v době, kdy již měly být poukázány exekutorovi, případně oprávněnému, neukončování srážek v případech vymožení nebo zastavení exekuce, pozdní reakce na podání osob, jež žádají nápravu své věci.</p><p>V případech nařízené exekuce by měla ČSSZ v souladu s platnou právní úpravou postupovat takto: </p><p>Obdrží-li exekuční příkaz na srážky ze mzdy (do toho spadá také důchod), má povinnost se jím bez dalšího řídit – tj. srážky vypočítat, začít srážet z důchodu povinného (a výši srážek případně přizpůsobovat změnám výše důchodu nebo meziročním změnám výše nezabavitelných částek)</p><p>Dokud neobdrží vyrozumění o nabytí právní moci exekučního příkazu (rozhodnutí soudu o nařízení výkonu rozhodnutí), částky deponuje na svém účtu</p><p>Po vyrozumění o nabytí právní moci vyplatí sražené částky exekutorovi (oprávněnému) a pokud tím není uhrazena celá pohledávka, každý měsíc strhne a vyplatí příslušnou srážku až do úplného vymožení exekuované pohledávky s příslušenstvím (nákladů oprávněného a nákladů exekuce včetně odměny soudního exekutora)</p><p>Sama (bez dalšího) přestane provádět srážky, jakmile je pohledávka s příslušenstvím vymožena</p><p></p><p>Starší díly cyklu Případ pro ombudsmana je možné zhlédnout v archivu České televize na <a title="Otevření do nového okna" href="http://www.ceskatelevize.cz/" target="_blank">www.ceskatelevize.cz</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p>

---
title: Ombudsman popsal vládě problematické fungování úřadů v době pandemie a
  doporučil jí úpravu krizového zákona
date: 2022-08-31T11:22:33.518Z
vystupy:
  - tz
perex: >
  <p>Vláda dnes vzala na vědomí doporučení veřejného ochránce práv a jeho návrh
  na úpravu krizového zákona. Veřejný ochránce práv v&nbsp;doporučení upozornil
  na roztříštěnou praxi úřadů a nedostatečné metodické vedení, které v&nbsp;době
  pandemie covid-19 ztížily možnost občanů efektivně uplatňovat jejich práva
  a&nbsp;vyřizovat na&nbsp;úřadech vše potřebné. Připomínky ombudsmana slíbila
  vláda zohlednit v&nbsp;připravované celkové změně krizového řízení České
  republiky. Komplexní revizi legislativy pro krizové řízení a kritickou
  infrastrukturu a případně úpravu kompetenční zákona chce vláda podle
  programového prohlášení připravit do konce příštího roku.</p>
---
<p>Ombudsman vládu upozornil například na nejednotný postup úřadů, nedostatečnou informovanost veřejnosti o&nbsp;omezeném chodu některých agend úřadů, nepřístupnost služeb veřejné správy pro&nbsp;lidi s&nbsp;postižením nebo na znevýhodnění určité skupiny obyvatel v&nbsp;případě distančního způsobu komunikace s&nbsp;úřady. <em>&bdquo;V některých případech mohlo docházet ke&nbsp;znevýhodnění osob, které v&nbsp;důsledku svého věku, zdravotního omezení, nedostupnosti technického vybavení nebo připojení k&nbsp;internetu nemohly s&nbsp;úřady komunikovat nebo pro&nbsp;ně byla takováto komunikace velmi obtížná,&ldquo;</em> vysvětlil ombudsman Stanislav Křeček.</p>

<p>Kvůli nařízeným pandemickým opatřením docházelo mimo jiné k&nbsp;různému omezování provozu úřadů, úředních hodin nebo činnosti podatelen. Při&nbsp;vyřizování podnětů se veřejný ochránce práv zabýval i několika stížnostmi na&nbsp;nečinnost stavebních úřadů, které kvůli pandemické situaci odkládaly své kontroly. Kvůli omezení chodu úřadů vznikaly také k průtahům v řízení. Ty v několika případech zapříčinila absence interních předpisů upravujících zastupitelnost nepřítomných pracovníků.</p>

<p>Nevládní organizace poukazovaly i&nbsp;na&nbsp;to, že některé útvary Policie České republiky ve snaze omezit osobní kontakty nepřijímaly trestní oznámení, aniž by občanům poskytly bližší informace o&nbsp;tom, jak takové podání mohou sepsat a&nbsp;jakým způsobem ho mají podat.</p>

<p>Veřejný ochránce práv vládě doporučil, aby v novele krizového zákona uložila Ministerstvu vnitra nebo jinému ústřednímu orgánu státní správy povinnost sjednocovat postup veřejné správy a&nbsp;vydávat metodická doporučení v&nbsp;době mimořádných situací. Vláda na dnešním jednání ocenila připomínky veřejného ochránce práv a doporučení vzala na vědomí s&nbsp;tím, že poznatky ombudsmana využije Ministerstvo vnitra při komplexní revizi legislativy pro krizové řízení a kritickou infrastrukturu, ke které se zavázala v&nbsp;<a href="https://www.vlada.cz/cz/programove-prohlaseni-vlady-193547/">programovém prohlášení</a>.<strong> </strong></p>

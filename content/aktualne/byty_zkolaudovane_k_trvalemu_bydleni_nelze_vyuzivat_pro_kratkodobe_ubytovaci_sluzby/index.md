---
title: Byty zkolaudované k trvalému bydlení nelze využívat pro krátkodobé
  ubytovací služby
date: 2024-04-02T07:58:00.112Z
vystupy:
  - tz
perex: >
  <p>Stavebnímu úřadu jsme poradili, jak řešit stížnosti obyvatel domu na byty
  využívané ke krátkodobému ubytování. Stěžovateli vadilo, že sousední dva byty
  určené k&nbsp;trvalému bydlení využívají krátkodobě rekreanti. Nesouhlasil
  s&nbsp;tím, že úřady dostatečně nezasáhly. Obrátil se proto na ombudsmana.
  Šetřili jsme postup stavebního a krajského úřadu a společně jsme našli cesty,
  jak takové situace zdárně řešit.</p>
---
<p>Stavbu lze užívat jen k&nbsp;povolenému účelu. &bdquo;<em>Je veřejným zájmem, aby byla stavba užívána k&nbsp;povolenému účelu. Nabízení krátkodobých pronájmů ve stavbách určených pro trvalé bydlení je v rozporu s kolaudačním rozhodnutím a považuji to za obcházení stavebního zákona. Majitelé by měli takové byty nechat rekolaudovat</em>,&ldquo; vysvětlil ombudsman Stanislav Křeček. Ne vždy je ale možné žádosti o rekolaudaci bytu vyhovět. Překážkou může být například územní plán, který v&nbsp;daném území stavby pro ubytování nepřipouští.</p>

<p>Stavební úřad může posoudit, zda jsou byty zkolaudované k bydlení skutečně tak užívány, nebo slouží ke krátkodobému ubytování. Ve spolupráci s&nbsp;živnostenským úřadem může prověřit účel poskytovaných služeb i dělat neohlášené prohlídky. Zjistili jsme, že stavební úřad sice provedl několik neohlášených kontrolních prohlídek, ale v&nbsp;rámci své běžné pracovní doby. Prohlídky byly neúspěšné. Typickými nájemci jsou totiž turisti, kteří se do bytu vracejí mnohdy až v pozdních večerních hodinách.</p>

<p>&bdquo;<em>Jsem si vědom toho, že nalezení hranice, kdy je byt užíván k bydlení, a kdy tomu tak není, vyžaduje provedení velmi precizního, a tím i časově náročného dokazování. I přesto nemohu ze své pozice přehlížet jednání vlastníků bytů, kteří svým jednáním porušují jednu ze základních povinností veřejného stavebního práva spočívající v povinnosti užívat stavbu jen k povolenému účelu</em>,&ldquo; uvedl ombudsman.</p>

<p>Nejde zde jen o zaryté trvání na dodržování zákona. Nájem bytu či domu pro trvalé bydlení má úplně jiný účel a jiné vlivy na okolí než přechodné ubytování rekreačně-turistického charakteru. &bdquo;<em>Nelze libovolně zaměňovat základní potřebu bydlení a krátkodobé, obvykle opakované, ubytování. Stálý nájemce uspokojuje své základní potřeby na bydlení, zatímco krátkodobý ubytovatel uspokojuje například své společenské potřeby</em>,&ldquo; vysvětlil Křeček.</p>

<p>Stavebnímu úřadu jsme doporučili, aby získal potřebné důkazy nejen z&nbsp;prohlídek, ale i ze svědeckých výpovědí obyvatel domu. Připomněli jsme také, že při podezření spáchání přestupku nepovoleného užívání stavby si může stavební úřad vyžádat součinnost policie. Ta může zkontrolovat doklady osob pohybujících se v&nbsp;domě či registrační značky aut před domem.</p>

<p>Stavební úřad i za pomocí těchto postupů následně vydal rozhodnutí, kterým zakázal užívání dvou šetřených bytů ke krátkodobému užívání. S vlastníky bytů zahájil řízení o přestupku. &bdquo;<em>Pro příští případy od krajského úřadu očekávám, že stavebnímu úřadu poskytne metodickou pomoc či konzultace</em>,&ldquo; uzavřel ombudsman.</p>

<p>Problematikou sdíleného ubytování se ombudsman zabývá dlouhodobě. V&nbsp;minulosti například i <a href="https://www.ochrance.cz/aktualne/sdilene_ubytovani_dostalo_pravidla-_ministerstvo_vydalo_metodiku_po_ktere_volal_jak_ombudsman_tak_hlavni_mesto_praha/">díky nám vydalo Ministerstvo pro místní rozvoj metodiku</a>.</p>

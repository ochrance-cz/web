---
title: "Úřady už budou jednotně akceptovat generální plné moci udělené klientem advokátovi pro správní řízení"
oldUrl: "src/www.ochrance.cz/aktualne/tiskove-zpravy-2020/urady-uz-budou-jednotne-akceptovat-generalni-plne-moci-udelene-klientem-advokatovi-pro-spr"
date: 2020-10-13
perex: "<p>Ombudsman dosáhl dohody s Ministerstvem vnitra, že se sjednotí postup správních orgánů při akceptování generální plné moci udělené advokátovi. Klienti, kteří se nechávají zastoupit advokátem a dají mu plnou moc pro všechna správní řízení, se už nebudou muset bát, že kvůli neuznání zmocnění přijdou o svá práva, nebo že na ně budou mít úřady požadavky nad rámec zákona.</p>"
---

<!-- imported from the old website -->

<p>Ombudsman se opakovaně setkával s případy, kdy klient generální plnou mocí zmocnil advokáta, aby za něj prováděl všechny právní úkony, ale správní úřady se k této plné moci stavěly různě. Některé ji akceptovaly, jiné ji odmítaly a nad rámec zákona požadovali, aby byl klientův podpis úředně ověřen. Pro zastoupené klienty to někdy mělo vážné procesní následky. Jejich odvolání podaná advokátem byla například zamítnuta jako nepřípustná a přišli tak o možnost se proti rozhodnutí úřadu bránit, jindy úřad veškeré písemnosti zasílal klientovi, nikoli advokátovi, který vše za klienta vyřizoval.</p> <p>Z dotazníkového šetření ombudsmana vyplynulo, že i když většina odborů krajských úřadů a magistrátů generální plné moci akceptuje a pouze 6 % nikoli, správní praxe není napříč republikou jednotná a úřady jsou vedeny různými právními důvody. Tento stav považoval ombudsman za nepřijatelný a obrátil se na Ministerstvo vnitra jako gestora správního řádu. Upozornil ministerstvo, že chybí jasné pravidlo, které by úřadům určilo akceptovat ve správních řízeních generální plnou moc udělenou advokátovi a nevyžadovat po klientovi úředně ověřený podpis. Sjednotila by se tím praxe a mělo by to pozitivní dopad na účastníky správních řízení, kteří by už nemuseli činit úkony nad rámec zákona.</p> <p>Ministerstvo vnitra následně přijalo sjednocující metodické stanovisko, které problém vyřeší.<i> „Cením si přístupu ministerstva a rychlého vydání metodického stanoviska pro úřady, které přispěje k naplnění principů dobré správy. Především ale pomůže občanům, kteří mohli na nejednotnou praxi úřadů doplácet,“</i> kvituje ombudsman Stanislav Křeček přístup Ministerstva vnitra k jeho doporučení.</p> <p>Bližší informace a zveřejněné metodické stanovisko ministerstva vnitra lze nalézt na webových stránkách ministerstva vnitra na adrese: <a title="Otevření do nového okna" href="http://www.mvcr.cz/soubor/stanovisko-ve-veci-akceptace-generalni-plne-moci-advokata-ve-spravnim-rizeni.aspx" target="_blank">http://www.mvcr.cz/soubor/stanovisko-ve-veci-akceptace-generalni-plne-moci-advokata-ve-spravnim-rizeni.aspx</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /> (viz sekce:  Legislativa / Správní řád / Metodické pomůcky ke správnímu řádu).</p>

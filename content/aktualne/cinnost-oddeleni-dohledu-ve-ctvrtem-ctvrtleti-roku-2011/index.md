---
title: "Činnost oddělení dohledu ve čtvrtém čtvrtletí roku 2011"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2012/cinnost-oddeleni-dohledu-ve-ctvrtem-ctvrtleti-roku-2011/"
date: 2012-01-02
perex: "<p></p><p>V posledním čtvrtletí roku 2011 provedlo oddělení dohledu 5 systematických návštěv a 1 opakovanou návštěvu. Realizovalo také dva kulaté stoly k projednání zjištění s představiteli zařízení a rovněž zahájilo práci na zprávě ochránce shrnující návštěvy školských zařízení.</p>"
---

<!-- imported from the old website -->

<p>Téměř všechny provedené systematické návštěvy spadaly do dlouhodobého plánu ochránce zmapovat poměry v zařízeních, kam jsou umisťovány děti. Návštěva zařízení Kojenecké ústavy Ústeckého kraje (v Mostě) představovala čtvrtou systematickou návštěvu zařízení typu kojenecký ústav. Dále byla navštívena tři pracoviště dětské lůžkové psychiatrické péče: Dětská psychiatrická léčebna Opařany, Dětská psychiatrická léčebna Velká Bíteš a Dětské oddělení Psychiatrické léčebny Havlíčkův Brod. Na Zprávách z návštěv těchto zařízení ochránce pracuje. Celkem ochránce dosud navštívil tři dětské psychiatrické léčebny (z toho jednu opakovaně) a dvě dětská oddělení v rámci psychiatrických léčeben. Konečně proběhla také opakovaná návštěva školského zařízení pro děti – cizince (Dětský domov se školou a výchovný ústav, Hříměždice – Vestec č. 20, Areál Permon, Dobříš). </p><p>Pro vyjednání nápravy stavu v posledně jmenovaném zařízení jednal veřejný ochránce práv osobně s dotčenými úřady a bude dále sledovat uskutečňování dohodnutých kroků. Dále JUDr. Varvařovský uvítal v Kanceláři veřejného ochránce práv v Brně představitele navštívených dětských domovů, dětských domovů se školou a výchovných ústavů. Proběhla jednání u kulatého stolu nad doporučeními, která ochránce prozatímně po návštěvách daných zařízení zformuloval a jež jsou podkladem pro v současnosti připravovanou shrnující zprávu, v níž budou představena také veřejnosti.</p>Do rámce probíhajícího šetření problematiky malnutrice a příprav na rozsáhlejší sérii návštěv seniorských zařízení, jež je plánována pro rok 2012, zapadá uskutečnění systematické návštěvy léčebny dlouhodobě nemocných při Nemocnici Litoměřice.

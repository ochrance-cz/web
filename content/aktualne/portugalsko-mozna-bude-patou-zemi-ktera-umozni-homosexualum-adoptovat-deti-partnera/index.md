---
title: "Portugalsko možná bude pátou zemí, která umožní homosexuálům adoptovat děti partnera"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/portugalsko-mozna-bude-patou-zemi-ktera-umozni-homosexualum-adoptovat-deti-partnera/"
date: 2013-08-16
perex: "<p>Portugalský parlament překvapivě schválil zákon umožňující párům stejného pohlaví adoptovat za určitých podmínek děti partnera. </p>"
---

<!-- imported from the old website -->

<p>Zákon prošel velmi těsně – z 230 poslanců hlasovalo 99 pro, 94 proti a 9 se zdrželo. Několik poslanců před hlasováním opustilo jednací sál. Pravicové strany PSD a CDS neměly k návrhům jasné stanovisko a nechaly rozhodnutí jak hlasovat na samotných členech. Návrh zákona byl představen symbolicky 17. března, na který připadá Mezinárodní den proti homofobii. Aby zákon vstoupil v platnost, je ještě třeba, aby ho podepsal prezident. Konzervativní prezident Aníbal Cavaco Silva podepsal v roce 2011 zákon umožňující manželství párů stejného pohlaví, ale vyjádřil nesouhlas s adopcemi dětí. Pokud zákon vstoupí v platnost, bude Portugalsko teprve pátou zemí na světě, která tento druh adopce umožňuje.</p><p>Nový zákon umožní homosexuálním ženám a mužům, kteří žijí v manželství nebo neformálním svazku, osvojit děti svého partnera, pokud jejich biologický nebo adoptivní rodič zemřel. U dětí starších 12 let je adopce podmíněna jejich souhlasem. „Schválení tohoto zákona je důležité a zásadní, neboť se dotýká lidských práv dětí, nejen párů,“ řekl Paulo Corte-Real, předseda asociace práv gayů, leseb a transsexuálů ILGA Portugalsko. Uvedl dále, že zákon prospěje dětem, které jsou vychovávány páry stejného pohlaví, protože jim poskytne další ochranu pro případ, že jejich rodič zemře nebo bude vážně nemocen. </p><p>Další dva návrhy zákona předložené levicovými stranami BE a PEV navrhovaly možnost úplného společného osvojení dítěte páry stejného pohlaví. O těchto návrzích poslanci diskutovali, ale zamítli je.    </p><p>Ani v České republice není výjimkou, že registrovaní partneři společně pečují o dítě jednoho z nich, avšak vzájemný vztah dítěte a druhého partnera právo zatím nijak neupravuje. Skupina poslanců předložila návrh novely zákona o registrovaném partnerství a souvisejících předpisů, kterou připravilo občanské sdružení PROUD. Novela má umožnit osvojení dětí partnera, pokud má dítě z hlediska práva pouze jednoho rodiče (pouze jeden rodič je uveden v rodném listu dítěte) nebo pokud druhý rodič o dítě nepečuje a dá souhlas s osvojením. Osvojitel dítěte se tak stane rodičem se všemi právy a povinnostmi z toho plynoucími. </p><p>Návrh zákona čeká v nejbližší době 1. čtení v Poslanecké sněmovně. Průběh legislativního procesu můžete sledovat na <a title="Otevření do nového okna" href="http://www.psp.cz/sqw/historie.sqw?o=6&amp;t=1022" target="_blank">stránkách</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /> Poslanecké sněmovny. </p>Informace o české legislativní iniciativě naleznete také <a title="Otevření do nového okna" href="http://www.stejnarodina.cz/" target="_blank">zde</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />.

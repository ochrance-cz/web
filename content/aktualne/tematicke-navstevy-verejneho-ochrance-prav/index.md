---
title: "Tematické návštěvy veřejného ochránce práv"
vystupy:
  - detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2011/tematicke-navstevy-verejneho-ochrance-prav/"
date: 2011-08-31
perex: "<p></p><p>Vedle hloubkových šetření zaměřených na celou škálu lidsko-právních aspektů života v instituci, jež v praxi ochránce převažují, zařazuje veřejný ochránce práv do plánu systematických návštěv také tzv. tematické návštěvy.</p>"
---

<!-- imported from the old website -->

<p>Reaguje při tom na aktuální společenské problémy, anebo se po již provedených systematických návštěvách v určité oblasti zaměřuje na vybrané otázky, které jsou specifické a je třeba je prošetřit podrobněji. Takto byly pojaty tematické návštěvy domovů pro seniory v roce 2008, zaměřené na smlouvy o poskytnutí sociální služby, zákonné zastoupení obecními úřady konstruované zákonem o sociálních službách, poskytování fakultativních služeb a vrácení vynaložených finančních prostředků klientů za neodebrané služby atd.  </p><p>Aktuálně probíhají průběžně tematické návštěvy zaměřené na</p><ul><li>podmínky pobytu osob s mentálním postižením v psychiatrických léčebnách,</li><li>postavení osob s upravenou způsobilostí k právním úkonům zastupovaných veřejnými opatrovníky </li><li>postavení pacientů psychiatrických léčeben v souvislosti s průběhem detenčního (soudního) řízení,</li><li>zjišťování rizika malnutrice a možnosti její prevence a léčby ve zdravotnických zařízeních a zařízeních sociálních služeb.</li></ul><h5>Téma malnutrice</h5><p>K posledně uvedenému tématu proběhly v roce 2011 dvě návštěvy. Jedna ve zdravotnickém zařízení typu léčebna dlouhodobě nemocných a jedna v psychiatrické léčebně, respektive na jejích gerontopsychiatrických odděleních. Jako přizvaný odborník při nich působil lékař – nutricionista a gastroenterolog. </p><p>Ochránce se rozhodl tématu věnovat proto, že jednak obdržel související stížnost a jednak se čas od času v médiích objevují obvinění ze špatného zacházení s nemocnými, především starými lidmi. Podvýživa (jak lze laicky malnutrici opsat) představuje v průběhu nemoci reálné riziko, se kterým musí zdravotníci bojovat. Malnutrice nezabíjí nemocné přímo, nýbrž může přispívat ke smrtelným komplikacím a utrpení a zmaření léčby hlavního onemocnění. </p><p>Péče byla při šetřeních sledována se zřetelem na zásady boje s malnutricí pacientů zdravotnických zařízení, totiž podle motta odhalit – ovlivnit – sledovat. Návštěvy přinesly povzbudivá zjištění. Jednak neodhalily případy špatného zacházení a dále ukázaly, že navštívená pracoviště sice k některým postupům přistupují intuitivně a bez systematiky, ovšem mají podmínky a ochotu provést zlepšení.</p><p>Toto jsou příklady doporučení, jejichž naplnění ochránce vnímá jako potřebné pro skutečnou prevenci malnutrice a boj s ní:</p><ol type="1"><li>Zajistit dostatečného počtu pracovníků pro krmení pacientů.</li><li>Provádět jednoduchý nutriční screening s vážením pacientů jako jeho standardní součástí. Sledovat údaje, jako je váha, výška, BMI, příjem potravy. U pacientů, kteří se nepostaví, je možné namísto vážení monitorovat obvod paže. Příjem potravy lze monitorovat jednoduchým zaškrtávacím systémem – provádí pracovník, který odnáší talíř, a následně je výkaz založen do zdravotnické dokumentace. Tyto postupy zvládne po zaškolení zdravotní sestra i nižší zdravotnický personál. Ideální je ovšem zaměstnání nutričního terapeuta pracujícího u lůžka. Cílem je vyhledání rizikových pacientů (BMI pod 19.5, příjem potravy pod ¾ porcí, váhový úbytek 5 % za měsíc) a následná indikace změny stravy eventuelně sipping na základě posouzení lékaře, případně sonda. Pokud jde o rozhodnutí o krmení pacientů, nemusí jistě být učiněno lékařem. Když je o krmení rozhodnuto, měla by se tato skutečnost objevit v dekurzu.</li><li>Do zdravotnické dokumentace zavést nutriční dekurz pro záznamy o příjmu potravy, váze, dietě a sippingu. </li><li>U pacientů v riziku malnutrice stanovit nutriční plán a nutriční intervenci včetně pravidelných kontrol.</li><li>Vytvořit standard péče o nasogastrickou sondu a aplikaci výživy do sondy. </li><li>Proškolit personál o významu, diagnostice a možnostech ovlivnění malnutrice. </li></ol><p>Návštěvy mají dosud povahu pilotního šetření: Je ověřováno, jakým způsobem k problému při šetření přistupovat, aby ochránce mohl vyhodnotit, zda do budoucna provést šetření rozsáhlejšího charakteru. Tím by mohl přispět k současným snahám odborníků o zvýšení kvality poskytované péče, jež – jak bylo i několika českými výzkumy podloženo – může již při vynaložení malého úsilí vést k výraznému zlepšení zdravotního stavu pacientů.</p>

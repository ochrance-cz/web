---
title: "Poloviční důchod kvůli přehlédnutí"
oldUrl: "src/www.ochrance.cz/aktualne/tiskove-zpravy-2016/polovicni-duchod-kvuli-prehlednuti"
date: 2016-03-29
perex: "<p>Úřad při výpočtu invalidního důchodu přehlédl doklad o evidenci na úřadu práce a stěžovatel v důsledku toho pobíral invalidní důchod ve výši 4 500 Kč, přestože měl dostávat dvojnásobek. Obrátil se proto o pomoc na veřejnou ochránkyni práv a té se podařilo jeho nároky prosadit. Nyní dostává invalidní důchod ve správné výši. Česká správa sociálního zabezpečení mu také doplatila téměř čtvrt milionu v součtu částek, které mu v uplynulých několika letech chybně upřela.</p>"
---

<!-- imported from the old website -->

<p><span style="line-height: 17.92px; font-size: 12.8px;">Stěžovateli nebylo ještě 28 let, když mu byl v roce 2012 přiznán invalidní důchod pro invaliditu III. stupně. Vypočítán však byl „klasicky“ z dosažených výdělků, nikoli ve zvýšené výměře určené mladým příjemcům. Zákon totiž pamatuje na to, že mladí lidé nemají dostatečné výdělky, takže by i jejich invalidní důchod byl výrazně nižší. Pokud tedy od 18 let do vzniku nároku na invalidní důchod (nejdéle do 28 let) pracovali, studovali, byli v evidenci úřadu práce, tj. byli důchodově pojištěni, a celková doba, kdy důchodově pojištěni nebyli, je kratší než jeden rok, invalidní důchod je jim přiznán ve zvýšené výměře.</span></p><p> To byl i případ stěžovatele, kterému nebylo ještě 28 let a chybělo mu v součtu jen přes 200 dnů doby pojištění. Česká správa sociálního zabezpečení však přehlídla doklad o evidenci na úřadu práce a vycházela z toho, že přetržka v důchodovém pojištění byla delší než rok, takže zvýšenou výměru nepoužila a invalidní důchod spočítala jen z výdělků. Po upozornění veřejné ochránkyně práv chybu napravila, invalidní důchod přepočítala a přiznala ve správné výši. Chybějící části důchodu mu také zpětně doplatila.</p>

---
title: "Francie oznámila Národní akční plán boje proti rasismu a antisemitismu"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2015/francie-oznamila-narodni-akcni-plan-boje-proti-rasismu-a-antisemitismu/"
date: 2015-07-28
perex: "<p>Dne 19. dubna 2015, zhruba tři měsíce po teroristických útocích v Paříži, při nichž přišlo o život celkem 17 lidí (včetně pracovníků redakce satirického časopisu Charlie Hedbo) oznámil premiér Manuel Valls Národní akční plán boje proti rasismu a antisemitismu.</p>"
---

<!-- imported from the old website -->

<p>Akční plán počítá se 40 opatřeními soustředěnými kolem soudnictví, školství a monitorování internetu a také rozpočtem ve výši 100 milionů eur (což v přepočtu činí asi kolem 2,7 miliard Kč), jež hodlá Francie v následujících třech letech investovat. Akční plán bude prováděn pod dohledem Meziresortní Delegace pro boj proti rasismu a antisemitismu, která bude povinna ročně podávat zprávy Národní poradní komisi pro lidská práva, Hospodářské a sociální radě a evropským orgánům pro ochranu lidských práv.</p><p>Kromě osvěty na školách, jejíž součástí bude nejen úprava učebních plánů, ale i reorganizace ve vzdělávání učitelů, bude součástí opatření také vytvoření veřejné informační kampaně a „jednotky boje proti nenávisti na internetu“.</p><p>Novelizace se dočká i trestní zákoník. Nově budou přestupky související s nenávistnými projevy zjednodušeny, upraveny, překlasifikovány jako trestné činy, a přesunuty z nynějšího zákona o tisku do trestního zákoníku. Dále se také stane rasismus a antisemitismus při spáchání trestného činu přitěžující okolností, jež hraje roli při výběru druhu trestní sankce a její výše.</p><p>Vládní kampaň reaguje na rostoucí nenávist vůči Židům, muslimům, cizincům a dalším etnickým a sexuálním menšinám ve francouzské společnosti, která se projevuje především v nárůstu počtu útoků proti Židům ve Francii oproti loňskému roku a odchodu francouzských Židů do emigrace.</p><p>Informace jsou v anglickém jazyce dostupné zde <a title="Otevření do nového okna" href="http://www.non-discrimination.net/content/media/48-FR-ND-National%20Action%20against%20racism%20and%20anti-Semitism%202015.pdf" target="_blank">http://www.non-discrimination.net/content/media/48-FR-ND-National%20Action%20against%20racism%20and%20anti-Semitism%202015.pdf</a> </p>

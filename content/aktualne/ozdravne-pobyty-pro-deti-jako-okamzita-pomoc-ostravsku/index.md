---
title: "Ozdravné pobyty pro děti jako okamžitá pomoc Ostravsku"
vystupy:
  - tz
oldUrl: "/aktualne/tiskove-zpravy-2010/ozdravne-pobyty-pro-deti-jako-okamzita-pomoc-ostravsku"
date: 2010-02-12
perex: "<p></p><p>Zástupkyně veřejného ochránce práv považuje za velmi vážnou problematiku znečištění ovzduší na Ostravsku, a to nejen s ohledem na smogovou situaci, která nastala v uplynulých dnech. Podněty upozorňující na kvalitu ovzduší obdržel veřejný ochránce již dříve a opakovaně.</p>"
---

<!-- imported from the old website -->

<p>Zástupkyně veřejného ochránce práv proto zahájila šetření, které má objasnit, zda stát využívá všech zákonných opatření pro zlepšení situace na Ostravsku. Šetření by mělo odpovědět na otázku, zda ve vztahu k provozovatelům velkých zdrojů znečištění ovzduší využívají orgány státní správy (zejména krajský úřad a ČIŽP, ale také ministerstvo životního prostředí) důsledně nástroje, které mají k dispozici a zda např. skutečně požadují nejlepší dostupné technologie při rekonstrukcích a modernizacích jejich provozů. Jedním z dominantních velkých zdrojů znečištění ovzduší je společnost ArcelorMittal, jejíž hutní závod je v centru města Ostravy. Převažující směr větru navíc odnáší jeho zplodiny přímo na hustě osídlenou městskou část Bartovice a Radvanice. Odborné studie, které má zástupkyně ochránce k dispozici od Zdravotního ústavu v Ostravě a Vysoké školy báňské – Technické univerzity Ostrava, uvádějí, že nutnou podmínkou pro dosažení zákonných limitů na Ostravsku by bylo snížení znečištění z ArcelorMittal o 50% oproti současnému stavu. Na základě podkladů, které má zástupkyně ochránce k dispozici, lze již nyní říci, že některé výrobní technologie, které ArcelorMittal v Ostravě používá, jsou zastaralé nebo nestandardní. Vysoký je také stupeň sekundární prošlosti. Je zřejmé, že bez výraznější kontroly a vyžadování redukce znečištění ze strany úřadů, se tento stav nezmění.</p><p>Na celkovém znečištění ovzduší v Ostravě se samozřejmě podílejí i další zdroje, zejména spalování nevhodných paliv v domácích kotlích a automobilová doprava.</p><h3>Současná situace</h3><p>Součástí evropského práva, které se Česká republika zavázala dodržovat, jsou i směrnice týkající se sledování a řízení kvality ovzduší. Vyplývá z nich i mezní hodnota pro prachové částice, která měla být dosažena k 1. 1. 2005 a dále nesmí být překračována. Členské státy se zavázaly přijmout účinná opatření, s jejichž pomocí lze dosáhnout snížení koncentrací. Česká republika však tento závazek neplní a opakovaně proto byla ze strany Evropské komise žádána o vysvětlení. Důvody České republiky a žádost o prodloužení lhůty stanovené ke splnění limitů Evropská komise v případě Moravskoslezského kraje neakceptovala a naopak trvala na jejich plnění.</p><p>Zástupkyně veřejného ochránce práv proto vítá, že došlo k přijetí vyhlášky č. 373/2009 Sb. doplňující zvláštní imisní limit pro prachové částice PM10. Stanovení zvláštního imisního limitu a na něj navázaných signálů upozornění a regulace umožňuje přijmout regulační opatření na úrovni jednotlivých zdrojů znečištění za účelem snížení koncentrace znečištění v krátké době. Toto opatření mohlo být podle zástupkyně ochránce přijato mnohem dříve, a to zejména s ohledem na dlouhodobě nepříznivou situaci a negativní dopady na zdraví obyvatel. Je nutné mít na paměti, že Česká republika je povinna přijmout veškerá možná opatření, aby dosáhla snížení znečištění ovzduší alespoň na mezní hodnoty stanovené směrnicemi. Jestliže se to nedařilo, bylo přijetí zvláštního imisního limitu namístě, jako opatření jednoznačně ve prospěch kvality ovzduší.</p><p>Zástupkyně v této souvislosti rovněž prověřila, zda nedochází ze strany úřadů k průtahům při přijímání regulačních řádů podle novelizované vyhlášky. Zjistila, že v tuto chvíli se rozhodování České inspekce životního prostředí pohybuje ve lhůtách stanovených pro vydání rozhodnutí správním řádem. Rovněž krajský úřad není nečinný a potřebné nařízení, kterým bude vydán krajský regulační řád, připravuje.</p><h3>Zdravotní dopady</h3><p>Zástupkyně ochránce považuje za nutné důrazně upozornit, že současná situace v lokalitách se silně znečištěným ovzduším je doprovázena negativními dopady na veřejné zdraví. Z několika odborných studií vyplývá, že současný stav ovzduší na Ostravsku má významné dopady na zdraví lidí, zejména pak na děti, a to i nenarozené. Na prach se váží karcinogenní látky, zejména aromatické uhlovodíky a arsen, které lidé vdechují a do jejich těla se tak dostávají nebezpečné škodliviny. Zástupkyně ochránce proto očekává, že se k otázce dopadu znečištěného ovzduší na veřejné zdraví vyjádří i Ministerstvo zdravotnictví. Již v tuto chvíli je možné pomoci zejména dětem ozdravnými pobyty, jak navrhovala např. občanská sdružení. Zástupkyně ochránce proto apeluje na aktivní přístup ministerstva a přijetí opatření k nápravě zjištěného stavu.</p>

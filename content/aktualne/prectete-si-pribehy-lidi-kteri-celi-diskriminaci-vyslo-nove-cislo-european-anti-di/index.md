---
title: "Přečtěte si příběhy lidí, kteří čelí diskriminaci – vyšlo nové číslo European Anti-discrimination Law Review"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2013/prectete-si-pribehy-lidi-kteri-celi-diskriminaci-vyslo-nove-cislo-european-anti-di/"
date: 2013-08-22
perex: "<p>Šestnácté číslo European Anti-discrimination Law Review, které vyšlo v červenci 2013, přináší novinky, analýzy a informace o vývoji antidiskriminačního práva v členských státech Evropské unie, bývalé jugoslávské republice Makedonii, Turecku, Islandu, Lichtenštejnsku a Norsku. Aktuální číslo reflektuje stav k 15. lednu 2013.</p>"
---

<!-- imported from the old website -->

<p>Kromě aktuálních rozhodnutí Soudního dvora Evropské unie, Evropského soudu pro lidská práva a Komise Rady Evropy pro sociální práva najdete v novém čísle také tyto články:</p><p>Tváří v tvář rozmanitosti: veřejné zakázky podporují sociální cíle str. 11</p><p>Analytik Migration Policy Group, Thien Uyen Do, se ve svém článku zabývá možností využití veřejných zakázek k podpoře rovného zacházení. Článek analyzuje unijní právo regulující veřejné zakázky s cílem určit, do jaké míry sociální aspekty týkající se např. přístupnosti, rozmanitosti, rovnosti a nediskriminace mohou být zapracovány do veřejných zakázek. Thien Uyen Do uvádí i příklady postupů, které se v jednotlivých státech osvědčily.</p><p>Nové víno a staré měchy: Vliv Listiny základních práv Evropské unie na evropské antidiskriminační právo str. 24</p><p>Renàta Uitz, profesorka Středoevropské univerzity v Budapešti, komentuje a analyzuje vliv Listiny základních práv a svobod EU na zákaz diskriminace a především na aplikaci a výklad unijních antidiskriminačních směrnic. Článek rovněž analyzuje rozhodnutí Soudního dvora EU, neboť Listina má stejnou právní sílu jako Smlouvy, a proto je zajímavé zkoumat její vliv na případy dotýkající se nejen rovného zacházení, ale i ostatních základních práv.</p><p>Dále v časopise najdete aktuální případy diskriminace z jednotlivých států. Z České republiky byl vybrán případ řešený Radou pro rozhlasové a televizní vysílání (str. 56). Rada zkoumala, jakým způsobem prezentuje televize Nova události, v nichž jsou, ať již reálně či domněle, jako aktéři zastoupeni příslušníci romského etnika. Ve <a title="Otevření do nového okna" href="http://www.rrtv.cz/cz/files/press/Tiskov%C3%A1%20zpr%C3%A1va.pdf" target="_blank">své zprávě</a>  došla k závěru, že Televizní noviny vysílané televizí Nova utvrzují stereotypní předsudky týkající se etnických nebo rasových menšin.</p><p>European Anti-discrimination Law Review vychází v angličtině dvakrát ročně a naleznete ho <a title="Otevření do nového okna" href="http://www.non-discrimination.net/content/media/Review%2016%20EN.pdf" target="_blank">zde</a> .</p>

---
title: "S radami zástupce ombudsmanky se lidé brání proti sběrnému dvoru"
oldUrl: "src/www.ochrance.cz/aktualne/tiskove-zpravy-2015/s-radami-zastupce-ombudsmanky-se-lide-brani-proti-sbernemu-dvoru"
date: 2015-09-09
perex: "<p>Lidé z okolí sběrného dvora na Praze 10 začali na radu zástupce ombudsmanky bránit kvalitu svého bydlení. Zástupce ombudsmanky jim doporučil konkrétní kroky k tomu, aby dosáhli snížení obtěžování hlukem a prachem. Protože podle rad postupují a také úřady jsou aktivní, mají obyvatelé lokality šanci, že se jejich životní prostředí zlepší.</p>"
---

<!-- imported from the old website -->

<p>Zástupce ombudsmanky Stanislav Křeček poradil obyvatelům Prahy 10, co všechno mohou dělat proti obtěžování hlukem a prachem z provozu sběrného dvora. Lidé bydlící v sousedství skládky se díky tomu přihlásili jako účastníci do řízení o odstranění, resp. dodatečné povolení staveb v areálu sběrného dvora, a budou moci podávat námitky, případně žalobu. Zástupce ombudsmanky jim také poradil další možnosti obrany proti negativním projevům podnikatelské činnosti.</p><p><em>„Bohužel jde o přiklad ilustrující podcenění územního plánování, kdy jsou vedle sebe umístěny obytná zóna a průmyslový nebo jiný podnikatelský provoz, který zhoršuje kvalitu bydlení. Je pak jen otázkou času, kdy si lidé začnou stěžovat na hluk, prach nebo poškození cest nadměrným provozem apod.,“</em> hodnotí případ z Prahy 10 zástupce ombudsmanky Stanislav Křeček.  </p><p>Lidé žijící v sousedství skládky se už před časem začali obracet na úřady se stížnostmi na výrazné zhoršení životního prostředí a ohrožení zdraví. Protože se podle jejich názoru nic nedělo, obrátili se i na veřejnou ochránkyni práv. Uváděli, že se v oblasti rapidně zvýšila prašnost, protože do sběrného dvora je navážen sypký materiál a není zkrápěn vodou. Podle jejich názoru je navážen i nebezpečný materiál ze starých domů (azbest, materiály obsahující těžké kovy), což musí mít vliv na kontaminaci půdy. Stěžovali si na obtěžující hluk z drtičky stavebního odpadu a dalších strojů, který však není soustavný, takže se při měření provedeném Hygienickou stanicí hl. m. Prahy nepodařilo prokázat překročení hygienických limitů hluku. V této souvislosti také uváděli, že není dodržována provozní doba sběrného dvora. V neposlední řadě si obyvatelé dané lokality stěžovali na soustavné znečišťování a poškozování vozovky v ulici v důsledku provozu nákladních vozů.</p><p>Zástupce veřejné ochránkyně práv Stanislav Křeček na úřadech i od představitelů místní samosprávy zjistil, že úřady jsou si problémů vědomy a nejsou nečinné. Stavební úřad ví, že provozovatel postavil v areálu sběrného dvora bez povolení další stavby a zahájil tedy řízení o jejich odstranění. Následně ho přerušil, protože stavebník požádal o dodatečné povolení staveb. Zástupce ombudsmanky proto lidem v sousedství poradil, aby se do řízení přihlásili jako účastníci a uplatnili v něm své námitky, případně se později proti rozhodnutí odvolali či podali žalobu. </p><p><em>„Nakládat s odpady je možné jen na základě povolení, které má časovou platnost. Provozovatel sběrného dvora v Praze 10 ho má platné do konce roku, takže si nejspíš bude žádat o jeho prodloužení nebo o vydání nového povolení,“</em> vysvětlil zástupce ombudsmanky stěžovatelům a doporučil jim ať si na Magistrátu hl. m. Prahy pohlídají, až provozovatel žádost podá. Pak by se měli přihlásit jako účastníci řízení a uplatnit v něm své námitky proti provozu sběrného dvora.</p><p>Zástupce ombudsmanky stěžovatelům také poradil, co mohou dělat, pokud by provozovatel sběrného dvora nedodržoval provozní řád a povolení k nakládání s odpady. Za to by mu mohla Česká inspekce životního prostředí udělit pokutu. Problémem však je, že inspekce není schopna přijet na místo okamžitě, když lidé ze sousedství sběrného dvora zjistí, že provozovatel například v rozporu s povolením používá drtičku odpadů. <em>„V takovém případě je možné přivolat policii, která by měla protiprávní činnost provozovatele zaznamenat a svá zjištění pak předat České inspekci životního prostředí, nebo si stěžovatelé mohou pořídit vlastní fotodokumentaci a předat ji inspekci,“</em> doporučil zástupce ombudsmanky.</p><p>Stěžovatelé rady zástupce ombudsmanky ocenili a začínají je využívat. Založili si občanský spolek a vstoupili do řízení u stavebního úřadu, kde se pokusí uplatnit své námitky proti provozu sběrného dvora.</p>

---
title: "Vytvořte podmínky pro asistenční psy, apeluje na podnikatele britská organizace zabývající se lidskými právy"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2013/vytvorte-podminky-pro-asistencni-psy-apeluje-na-podnikatele-britska-organizace-zabyvajici-s/"
date: 2013-07-29
perex: "<p>Britská Komise pro rovné zacházení a lidská práva se rozhodla informovat veřejnost o často přehlížených problémech v životě lidí se zdravotním postižením odkázaných na pomoc asistenčních psů. Učinila tak prostřednictvím průvodce cíleného především na podnikatele a provozovatele veřejných služeb. Jeho účelem má být především podpora těchto lidí na základě vytvoření takového tržního prostředí, ve kterém budou mít stejná práva a možnosti jako všichni ostatní zákazníci. </p>"
---

<!-- imported from the old website -->

<p class="align-blok">Průvodce, který v červnu Komise vydala, má upozornit na povinnosti uložené britským antidiskriminačním zákonem z roku 2010. Komise se veřejnosti pokouší prezentovat zákon ve srozumitelné a přístupné podobě tak, aby se jeho obsah vžil do britského povědomí. Základním krokem k tomu je dle Komise vytvoření takového prostředí v tržním i veřejném sektoru, které zajistí lidem doprovázeným asistenčními psy rovné podmínky jako ostatním.</p><p class="align-blok">Komise ve svém materiálu upozorňuje na některé nejčastější nedostatky v chování, které mohou být dle britského antidiskriminačního zákona hodnoceny i jako nezákonné a diskriminační. Jedná se například o situace, kdy není člověku doprovázenému asistenčním psem umožněn přístup do obchodu s odkazem na obecný zákaz vstupu se psy. Dalším odůvodněním pro omezování vstupu s asistenčními psy bývají hygienické požadavky podniku, obava z útoku psa, strach z vyvolání alergické reakce zvířetem, či různé kulturní a náboženské pohnutky. Komise upozorňuje, že asistenční psi jsou důkladně vycvičení, přizpůsobení společenským podmínkám, lékařsky ošetření a splňují veškerá hygienická kritéria k pohybu například i v restauracích, hotelech a obchodech s potravinami. Co se alergenů týče, nemohou být důvodem plošného vyloučení všech osob s postižením, domnívá se Komise. Ohledně náboženského přesvědčení dodává, že i v této oblasti je třeba zákon dodržovat.</p><p class="align-blok">Do průvodce Komise zahrnula též varování, které upozorňuje na důsledky plynoucí pro každého, kdo zmíněný britský antidiskriminační zákon poruší. Pro podnikatele to znamená nejen možnou žalobu na diskriminaci osob s postižením, která může vyústit v povinnost zaplatit osobě s postižením vysokou finanční kompenzaci, ale též ztrátu klientů – osob se zdravotním postižením.</p><p>Plné znění průvodce v angličtině je <a title="Otevření do nového okna" href="http://www.equalityhumanrights.com/uploaded_files/assistance_dogs_guide.pdf" target="_blank">zde</a> . </p><p class="align-blok">Přístupností veřejných prostor pro osoby odkázané na pomoc vodicích a asistenčních psů se v minulosti zabýval též veřejný ochránce práv, který v roce 2010 vydal doporučení zaměřené na tuto problematiku, které bylo určeno obdobné cílové skupině jako průvodce britské Komise. Doporučení je dostupné <a href="/uploads-import/DISKRIMINACE/Doporuceni/31-10-DIS-JKV_doporuceni-psi.pdf">zde</a>.</p>

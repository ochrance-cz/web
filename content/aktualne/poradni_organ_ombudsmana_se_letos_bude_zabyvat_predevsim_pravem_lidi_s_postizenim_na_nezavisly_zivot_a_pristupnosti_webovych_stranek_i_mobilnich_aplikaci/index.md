---
title: Poradní orgán ombudsmana se letos bude zabývat především právem lidí s
  postižením na nezávislý život a přístupností webových stránek i mobilních
  aplikací
date: 2024-03-22T07:16:18.884Z
vystupy:
  - tz
perex: >
  <p>Na prvním letošním zasedání poradního orgánu ombudsmana pro oblast práv
  lidí s&nbsp;postižením si jeho členové zvolili priority pro letošní rok. Budou
  i nadále sledovat, jak se v&nbsp;České republice daří přeměna ústavních služeb
  v&nbsp;služby komunitní. Ta je podle Úmluvy OSN o právech osob se zdravotním
  postižením jednou ze základních podmínek nezávislého způsobu života a zapojení
  lidí s&nbsp;postižením do společnosti. V&nbsp;této souvislosti bude poradní
  orgán prosazovat také dostatečné finanční zabezpečení lidí s&nbsp;postižením
  v&nbsp;podobě invalidních důchodů a příspěvků na péči. Naváže i na své
  dosavadní aktivity týkající se přístupnosti a zaměří na přístupnost informací
  v&nbsp;elektronické podobě.</p>
attachments:
  - title: Usnesení poradního orgánu k prioritám pro rok 2024
    file: https://www.ochrance.cz/aktualne/poradni_organ_ombudsmana_se_letos_bude_zabyvat_predevsim_pravem_lidi_s_postizenim_na_nezavisly_zivot_a_pristupnosti_webovych_stranek_i_mobilnich_aplikaci/usneseni_poradniho_organu_-_priority_2024.pdf
  - title: Usnesení poradního orgánu k přístupnosti webových stránek a mobilních
      aplikací
    file: https://www.ochrance.cz/aktualne/poradni_organ_ombudsmana_se_letos_bude_zabyvat_predevsim_pravem_lidi_s_postizenim_na_nezavisly_zivot_a_pristupnosti_webovych_stranek_i_mobilnich_aplikaci/usneseni_poradniho_organu_-_pristupnost_webovych_stranek_a_mobilnich_aplikaci.pdf
---
<p>Rozsáhlý <a href="https://eso.ochrance.cz/Nalezene/Edit/12618">aktuální výzkum</a> ombudsmana, při kterém lidé s různým&nbsp;postižením testovali přístupnost sídel i služeb úřadů a institucí, potvrdil, že kromě fyzických bariér bývají pro lidi s postižením problematické i webové stránky úřadů. Lidé se zrakovým či sluchovým postižením na nich často nemohou jednoduše dohledat vše potřebné. Například úřední hodiny, kontakty nebo informace o vybavení prostor indukční smyčkou či nabídce tlumočení do českého znakového jazyka. Potíže mívají také kvůli malému kontrastu mezi písmem a pozadím stránky nebo kvůli zveřejňování naskenovaných souborů, se kterými si neporadí odečítače obrazovky. Komplikované je pro ně i vyplňování některých formulářů.</p>

<p>Poradní orgán ombudsmana pro oblast práv lidí s&nbsp;postižením nyní ve svém usnesení nad nepřístupností webových stránek i mobilních aplikací vyjádřil znepokojení. Upozornil, že tento stav snižuje samostatnost lidí s&nbsp;postižením. Vyzval proto ombudsmana a jeho zástupce, aby o případných systémových změnách jednali jak s&nbsp;místopředsedou vlády pro digitalizaci, tak s Digitální a informační agenturou. Ta dohlíží na dodržování <a href="https://www.zakonyprolidi.cz/cs/2019-99">zákona o přístupnosti webových stránek a mobilních aplikací</a>.</p>

<p><em>&bdquo;Státní instituce, úřady, obce a kraje nebo školy mají povinnost přizpůsobit své webové stránky tak, aby je mohli bez problémů používat lidé s&nbsp;postižením. Zkušenosti těchto lidí, včetně členů poradního orgánu, však ukazují, že je potřeba toho hodně vylepšit,&ldquo; </em>uvedl zástupce ombudsmana Vít Alexander Schorm, který poradnímu orgánu předsedá. Možnost zjistit si samostatně potřebné informace je podle něj&nbsp;důležitý aspekt nezávislého života lidí s&nbsp;postižením, podobně jako jejich finanční zabezpečení.</p>

<p>Poradní orgán v&nbsp;loňském roce několikrát upozornil na <a href="https://www.ochrance.cz/aktualne/poradni_organ_ombudsmana_pro_oblast_prav_lidi_s_postizenim_je_znepokojeny_nedostatecnou_vysi_prispevku_na_peci-_vyzval_ochrance_aby_o_situaci_informoval_ministra_prace_a_socialnich_veci/">nedostatečnou výši příspěvku na péči</a> i na snižování jeho reálné hodnoty. Letos si jako jednu ze svých priorit odhlasoval přímo otázku přiměřené životní úrovně a sociální ochrany, kterou Úmluva OSN o právech lidí s&nbsp;postižením shrnuje v&nbsp;<a href="https://www.zakonyprolidi.cz/ms/2010-10#f5512088">článku 28</a>. Člen poradního orgánu Šimon Plecháček při jednání zdůraznil i úzkou souvislost s&nbsp;<a href="https://www.zakonyprolidi.cz/ms/2010-10#f5512004">článkem 19</a> věnovaným právě nezávislému způsobu života lidí s&nbsp;postižením: <em>&bdquo;Přijde mi efektivní zabývat se článkem 19 také ve smyslu finančního zabezpečení, protože to vede k nezávislosti způsobu života. S&nbsp;tím pak souvisí i dostupné terénní sociální služby,</em>&ldquo; uvedl s&nbsp;odkazem nezbytný rozvoj různých typů sociálních služeb v&nbsp;souvislosti s&nbsp;transformací velkých ústavů &ndash; deinstitucionalizací. Také té se bude poradní orgán nadále věnovat. Vycházet bude i z&nbsp;aktuálně dokončované analýzy strategických plánů krajů a Ministerstva práce a sociálních věcí týkajících se právě deinstitucionalizace.</p>

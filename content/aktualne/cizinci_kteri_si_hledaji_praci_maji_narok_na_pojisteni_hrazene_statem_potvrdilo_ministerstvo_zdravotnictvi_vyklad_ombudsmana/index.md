---
title: "Cizinci, kteří si hledají práci, mají nárok na pojištění hrazené státem,
  potvrdilo Ministerstvo zdravotnictví výklad ombudsmana "
date: 2025-07-15T09:18:00
vystupy:
  - tz
perex: <p>V&nbsp;rámci unijních předpisů, které upravují vstup a pobyt občanů
  třetích zemí na území členských států, došlo ke změně výkladu. Pokud chtějí
  cizinci v&nbsp;České republice žít a pracovat, potřebují tzv. zaměstnaneckou
  kartu. Jedná se o zvláštní druh dlouhodobého pobytu. Když o práci přijdou,
  stát jim poskytuje ochrannou lhůtu, ve které si můžou najít nové zaměstnání.
  V&nbsp;tomto období mají právo na podporu v&nbsp;nezaměstnanosti, pokud se
  zaregistrují na úřadu práce. To umožnila nedávná změna výkladu Ministerstva
  práce a sociálních věcí. Ombudsman vyhodnotil, že v&nbsp;době hledání nové
  práce mají cizinci také nárok na veřejné zdravotní pojištění hrazené státem.
  Na danou věc proto upozornil Ministerstvo zdravotnictví a to jeho výklad
  potvrdilo.&nbsp;</p>
---
<p>Na ombudsmana se obrátila poradna pro cizince z&nbsp;Plzně. Měla zkušenosti, že úřady práce přijímají cizince do evidence uchazečů o zaměstnání, ale zdravotní pojišťovny jim péči neproplácejí.&nbsp;
<i>„Na základě prostudování unijních předpisů jsem zjistil, že cizinci, kteří jsou řádně evidovaní na úřadu práce jako uchazeči o zaměstnání, mají také nárok na veřejné zdravotní pojištění. Plátcem pojistného je&nbsp;v danou chvíli stát. Nemůžeme je obírat o něco, na co mají právo podle platné unijní legislativy,“&nbsp;</i>uvedl ombudsman Stanislav Křeček.</p>
<p>Ombudsman dále apeloval na Ministerstvo zdravotnictví, aby zajistilo&nbsp;nápravu a seznámilo zdravotní pojišťovny s&nbsp;tímto výkladem. Zástupci z&nbsp;ministerstva mu odpověděli, že garantují rovnost zacházení s&nbsp;lidmi nejen v&nbsp;době, kdy jsou zaměstnaní, ale také v&nbsp;období, kdy jsou evidovaní na úřadu práce.&nbsp;
<i>„Mám radost, že jsme uvedli vše na pravou míru. Nyní skutečně zaručujeme rovný přístup cizincům, kteří si hledají práci. V&nbsp;tomto případě s tím souvisí placení pojistného. Ministerstvo zdravotnictví seznámilo s&nbsp;výkladem předpisů také zástupce zdravotních pojišťoven a ti mají povinnost vše respektovat,“&nbsp;</i>dodal ombudsman.</p>
<p>Cizinci, kteří se budou ucházet o zaměstnání v&nbsp;evidenci úřadu práce, mají tedy zdravotní pojištění, které za ně platí stát. Pokud by mezi pojištěncem a pojišťovnou nastal spor, má pojištěnec právo podat žádost ke zdravotní pojišťovně a domáhat se spravedlnosti ve správním řízení.</p>

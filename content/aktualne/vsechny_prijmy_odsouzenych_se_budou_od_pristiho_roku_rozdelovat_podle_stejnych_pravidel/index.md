---
title: Všechny příjmy odsouzených se budou od příštího roku rozdělovat podle
  stejných pravidel
date: 2024-07-09T06:21:44.386Z
vystupy:
  - tz
perex: >
  <p>Po letech diskuzí zavádí Ministerstvo spravedlnosti jednotná pravidla pro
  nakládání s&nbsp;penězi odsouzených. Všechny příjmy odsouzených pocházející ze
  zdrojů mimo věznici, jako důchody, výsluhy nebo prostředky poslané rodinou, se
  budou od ledna 2025 rozdělovat stejně jako výdělky. 72 % příjmů půjde podle
  vyhlášky na splátky dluhů, zbylých 28 % budou mít vězni pro vlastní potřebu.
  To je zásadní změna pro zadlužené odsouzené s&nbsp;příjmy mimo věznici. Dosud
  totiž všechny jejich peníze mířily právě na splátky dluhů. Ombudsmanovi se
  v&nbsp;posledních letech svěřily desítky odsouzených, kteří se ocitali zcela
  bez prostředků například na léky nebo základní hygienické potřeby. Ombudsman
  změnu pravidel prosazoval už od roku 2018.&nbsp;</p>
attachments:
  - title: "Podcast Na kávu s ombudsmanem: 59. díl: Peníze ve vězení "
    file: https://www.youtube.com/watch?v=pp3zdtwJT38&t=7s
---
<p>Dosud pro nakládání s&nbsp;penězi odsouzených chyběla jasná pravidla. Praxe ve věznicích se měnila i podle aktuálních rozhodnutí soudů. <em>&bdquo;Aktuálně všechny příjmy mimo věznici míří na splátky dluhů. V&nbsp;minulosti ale dokonce jednu dobu panoval opačný extrém, kdy vězňům naopak neodcházely na úhradu jejich dluhů žádné peníze. To samozřejmě bylo nepříjemné pro věřitele,&ldquo;</em> popsal právník Jiří Matuška, který se v&nbsp;Kanceláři veřejného ochránce práv už déle než jedenáct let specializuje na práva lidí omezených na osobní svobodě.</p>

<p>Ombudsman od roku 2018 prosazoval, aby zákon jednoznačně stanovil, co se má s&nbsp;penězi odsouzených dít. To se povedlo v rámci změny <a href="https://www.zakonyprolidi.cz/cs/2024-29/zneni-20250101#cl1-25">zákona o výkonu trestu podnětí svobody</a>.<strong> </strong><em>&bdquo;Trest odnětí svobody není trest ztráty důstojnosti. To že, části odsouzených po zaplacení dluhů vůbec nic nezbývá, rozhodně důstojné není. Ano, mýdlo, toaletní papír, případně hygienické vložky jim musí poskytnout věznice, ale sami si nemohou pořídit například ani potřebné léky s&nbsp;doplatkem nebo poštovní známky. Někteří se proto i ve věznici dál zadlužují,&ldquo;</em> popsal situaci odsouzených Matuška.</p>

<p>Další příjmy odsouzených se od ledna příštího roku budou rozdělovat stejně jako jejich pracovní odměny. Většina peněz (72 %) půjde na splacení dluhů. Zbylá více než čtvrtina příjmu ale odsouzeným nově zůstane, podobně jako i lidem na svobodě zůstává minimální&nbsp;nezabavitelná částka. Tyto peníze budou moci vězni využít nejen na nákupy toho nejnutnějšího, ale věznice jim bude také část spořit. Z&nbsp;nastřádaných peněz si budou moci po propuštění zaplatit cestu domů nebo bydlení.</p>

<p>Už od května se zlepšila také situace odsouzených, kteří pracovat nemohou a žádné další příjmy nemají. Ze stokoruny na sto padesát korun měsíčně totiž stouplo po dvaceti letech takzvané sociální kapesné pro odsouzené. To dostávají typicky starší nebo nemocní odsouzení bez nároku na starobní nebo invalidní důchod.</p>

<p><img alt="Graf Rozdělení příjmů odsouzených od ledna 2025" src="https://www.ochrance.cz/aktualne/vsechny_prijmy_odsouzenych_se_budou_od_pristiho_roku_rozdelovat_podle_stejnych_pravidel/graf_-_penize_odsouzenych.png" /></p>

---
title: "Ochránce bojuje za veřejný katastr nemovitostí"
oldUrl: "src/www.ochrance.cz/aktualne/tiskove-zpravy-2009/ochrance-bojuje-za-verejny-katastr-nemovitosti"
date: 2009-07-08
perex: "<p></p>"
---

<!-- imported from the old website -->

<h1 style="TEXT-DECORATION: none" class="Nadpis1">Ochránce bojuje za veřejný katastr nemovitostí</h1><p class="Normln-web perex" style="TEXT-DECORATION: none">Ochránce marně žádal Senát, aby nepodpořil navrhovanou novelu katastrálního zákona a upustil od zásadních změn v přístupu do sbírky listin katastru nemovitostí. Přijetím i Poslaneckou sněmovnou schválené úpravy dojde podle ochránce k výraznému omezení práv občanů, aniž by k tomu existoval legitimní důvod. </p><p class="Normln-web" style="TEXT-DECORATION: none">Nahlížet do sbírky listin bude podle schvalované novely možné pouze formou převzetí zaplacené kopie příslušného dokumentu. Přitom bude muset žadatel navíc prokázat svou totožnost a uvést, z jakého důvodu chce touto formou do listiny „nahlédnout“.</p><p class="Normln-web" style="TEXT-DECORATION: none">Ve svém stanovisku k návrhu zákona ochránce rovněž upozornil, že prosté nahlédnutí do listin – ve skutečném slova smyslu – není možné tímto způsobem zrušit, protože v řadě případů žadatel ani nemůže označit konkrétní listiny, o jejichž kopie by mohl žádat, aniž by do nich nahlédl. Ochránce považuje nová ustanovení novely katastrálního zákona za uměle vytvořenou zábranu v přístupu k informacím, která je i v rozporu se základními strategickými principy boje s korupcí a vytváří prostor pro možné zneužití.</p><p class="Normln-web" style="TEXT-DECORATION: none">Podle dosud platného katastrálního zákona (zákon č. 344/1992 Sb., o katastru nemovitostí ČR) může každý bez omezení nahlížet do sbírky listin a pořizovat si z ní opisy, výpisy nebo náčrtky. Podle schválené novely se nahlížení bude provádět poskytnutím kopie za správní poplatek 20 Kč za stranu A4 nebo 50 Kč za stranu za ověřenou kopii.</p><p class="Normln-web" style="TEXT-DECORATION: none">Český úřad zeměměřický a katastrální zdůvodňuje změnu zákona poklesem počtu zaměstnanců a současně rostoucím počtem požadavků občanů na nahlížení do katastru nemovitostí. Tyto důvody jsou však podle ochránce neakceptovatelné. Je nepřípustné, aby technické či personální problémy byly důvodem k tak výraznému omezení základního a tradičního principu veřejnosti evidence nemovitostí.</p><p class="Normln-web" style="TEXT-DECORATION: none">Ochránce nemůže souhlasit ani s formální stránkou, kdy schválením novely zákona poslanci a senátoři fakticky „posvětili“a zlegalizovali dosud protiprávní jednání Českého úřadu zeměměřického a katastrálního, který již od začátku roku 2008 začal v rozporu s platným zákonem nahlížení do sbírky listin vázat na převzetí kopie každé listiny proti zaplacení správního poplatku.</p>

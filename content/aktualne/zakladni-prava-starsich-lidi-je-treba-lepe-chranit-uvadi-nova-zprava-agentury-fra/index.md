---
title: "Základní práva starších lidí je třeba lépe chránit, uvádí nová zpráva agentury FRA"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2018/zakladni-prava-starsich-lidi-je-treba-lepe-chranit-uvadi-nova-zprava-agentury-fra/"
date: 2018-07-11
perex: "<p>Podle agentury EU pro základní práva (FRA) nejsou práva starších lidí stále dostatečně chráněna, starší lidé často čelí chudobě a diskriminaci.</p>"
---

<!-- imported from the old website -->

<p>Agentura Evropské unie pro základní práva (European Union Agency For Fundamental Rights, dále v textu „agentura FRA“) vydala v červnu každoroční zprávu o stavu základních práv Fundamental Rights Report 2018. Ústředním tématem letošní zprávy je rovný přístup ke starším lidem a respekt k jejich základním právům.</p> <p>Ve zprávě se uvádí, že v moderních společnostech má „stárnutí“ a „starší lidé“ negativní konotace. Stárnutí je spojováno hlavně se ztrátou fyzických a duševních schopností, méně už ale s životními zkušenostmi. Starší lidé bývají často považováni za přítěž pro ekonomiku, za neproduktivní a méně hodnotnou část společnosti. Takové vnímání stárnutí může negativně ovlivňovat mezigenerační solidaritu, vést k sociálnímu vyloučení starších lidí či posilovat diskriminaci, ať již při hledání práce či v přístupu ke zboží a službám. </p> <p>Zpráva cituje průzkum, ve kterém až 42 % obyvatel EU považuje věk za častý důvod diskriminace a téměř 60 % dotázaných považuje věk nad 55 let za nevýhodu při hledání práce. Vyšší věk je tak podle zprávy jedním z nejčastějších diskriminačních důvodů, který navíc často působí v kombinaci s dalšími důvody diskriminace jako například gender, etnický původ či zdravotní postižení. Starší lidé také více čelí chudobě a jsou častěji vystaveni různým formám násilí, přičemž více ohroženou skupinou jsou starší migranti, starší osoby s postižením a starší ženy. </p> <p>Podle zprávy se ale přístup k starším lidem a jejich základním právům začíná měnit. Postupně se zvyšuje povědomí o této problematice a politiky jsou již více zaměřeny na lepší respektování základních práv starších lidí, ovšem děje se tak velmi pomalu. Agentura FRA ve zprávě upozorňuje, že by politiky měly být zaměřeny na odlišné potřeby starších lidí s ohledem na faktory jako gender, etnický původ či zdravotní postižení. Rovněž by se měly efektivněji využívat finanční prostředky na podporu začleňování starších lidí do společnosti a více zdůrazňovat přínos starších lidí pro společnost. Podle agentury FRA je rovněž nutné rozšířit ochranu před diskriminací na základě věku, a sice přijetím plánované směrnice Evropské unie o rovném zacházení, která rozšíří ochranu před diskriminací vedle zaměstnanosti i na přístup ke službám, sociálnímu zabezpečení, zdravotní péči a bydlení. Podle agentury je tak potřeba přejít od politických závazků ke konkrétním činům, aby práva starších osob mohla být lépe chráněna.</p> <p> </p> <p>Celá zpráva ke stažení zde: <a href="http://fra.europa.eu/en/publication/2018/fundamental-rights-report-2018" style="font-size: 12.8px;"><a href="http://fra.europa.eu/en/publication/2018/fundamental-rights-report-2018" target="_blank">fra.europa.eu/en/publication/2018/fundamental-rights-report-2018</a></a></p>

---
title: "Vláda odmítla návrhy ombudsmanky, které měly lidem ulehčit život"
vystupy:
  - tz
oldUrl: "/aktualne/tiskove-zpravy-2019/vlada-odmitla-navrhy-ombudsmanky-ktere-mely-lidem-ulehcit-zivot"
date: 2019-01-11
perex: "<p>Vláda dnes projednala dva návrhy ombudsmanky. První se týkal možnosti dálkového nahlížení do spisů, který měl lidem ulehčit komunikaci s úřady. Ombudsmanka chtěla, aby úřady účastníkům řízení umožnily dálkové nahlížení do spisů formou zaslání kopií. Lidé by tak nemuseli jezdit všude osobně, což je pro některé lidi nepřekonatelná překážka. V druhém případě ombudsmanka žádala, aby úřady upozorňovaly účastníky řízení na možnost soudního přezkumu. Lidé totiž mnohdy neví, že v případě nesouhlasu s úředním rozhodnutím mají právo obrátit se na soud.   </p>"
---

<!-- imported from the old website -->

<p><i>„Rozhodnutí vlády mě zklamalo, protože se v obou případech jednalo o jednoduché změny zákonů, které by měly pozitivní dopad na životy lidí. Pořád se mluví o elektronizaci a vstřícnosti veřejné správy, ale situace je dnes taková, že pokud lidé chtějí nahlédnout do svého spisu u konkrétního úřadu, musí mnohdy jezdit osobně stejně jako v devatenáctém století. Některé úřady přitom kopie dokumentů elektronicky zasílají a není důvod, proč by to nemohly a neměly dělat všechny,“</i> říká ombudsmanka Anna Šabatová a dodává: <i>„Ve druhém mém požadavku pak platí, že má každý právo na to, aby jeho záležitost byla projednána nezávislým a nestranným soudem. Proto jsem chtěla, aby úřady o této možnosti účastníky řízení povinně informovaly. Aby lidé věděli, že se mohou proti rozhodnutí úřadu, se kterým nesouhlasí, dále bránit a domáhat se tak spravedlnosti.“</i></p> <p>Vláda v případě dálkového nahlížení do spisů uložila ministru vnitra, aby metodicky sjednotil stávající praxi, kdy některé úřady dálkové nahlížení umožňují a jiné neumožňují. Z toho však nevyplývá, jakým způsobem praxi sjednotí. Lze jen doufat, že vyjde vstříc občanům.</p><p>Návrhy ombudsmanky:</p><p><a href="https://www.ochrance.cz/aktualne/tiskove-zpravy-2018/ombudsmanka-zada-o-snizeni-byrokracie-a-zatezovani-lidi-pri-nahlizeni-do-spisu/" target="_blank">Umožnění dálkového nahlížení do spisů</a> (doporučení ke změně zákona)</p><p><a href="https://www.ochrance.cz/aktualne/tiskove-zpravy-2018/ombudsmanka-zada-vladu-aby-urady-informovaly-obcany-o-moznosti-nezavisleho-soudniho-pre/" target="_blank">Povinnost správních orgánů poučovat o možnosti soudního přezkumu rozhodnutí</a> (doporučení ke změně zákona)</p>

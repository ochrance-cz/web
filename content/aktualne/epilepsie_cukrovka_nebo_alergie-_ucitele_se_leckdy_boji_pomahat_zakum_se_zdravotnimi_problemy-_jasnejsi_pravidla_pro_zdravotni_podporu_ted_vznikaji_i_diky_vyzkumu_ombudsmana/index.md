---
title: Epilepsie, cukrovka nebo alergie. Učitelé se leckdy bojí pomáhat žákům se
  zdravotními problémy. Jasnější pravidla pro zdravotní podporu teď vznikají i
  díky výzkumu ombudsmana
date: 2024-06-13T07:16:06.719Z
vystupy:
  - tz
perex: >
  <p>Rodiče, učitelé i vedení škol by se už příští školní rok mohli dočkat
  podrobnějších pravidel, kdo a jak má během vyučování a školních aktivit
  pomáhat žákům s&nbsp;chronickým onemocněním nebo jinými zdravotními problémy.
  Na aktualizaci metodiky pro zajištění léčby a jiné zdravotní podpory dětí ve
  školách se podílí i veřejný ochránce práv. Nyní vzdělávání dětí se zdravotními
  problémy často komplikuje nejistota, jak mohou pomáhat třeba učitelé, a které
  úkony by měli dělat výhradně zdravotníci. To ukázal i <a
  href="https://eso.ochrance.cz/Nalezene/Edit/12336">výzkum</a> ombudsmana.</p>
attachments:
  - title: "Poskytování zdravotní podpory a zdravotních služeb ve školách a
      školských zařízeních – výzkumná zpráva: sp. zn. 63/2022/DIS"
    file: https://eso.ochrance.cz/Nalezene/Edit/12336
  - title: Shrnutí a doporučení z výzkumu
    file: https://www.ochrance.cz/aktualne/epilepsie_cukrovka_nebo_alergie-_ucitele_se_leckdy_boji_pomahat_zakum_se_zdravotnimi_problemy-_jasnejsi_pravidla_pro_zdravotni_podporu_ted_vznikaji_i_diky_vyzkumu_ombudsmana/63-2022-dis_shrnuti_a_doporuceni.pdf
---
<p>Přístup k&nbsp;žákům, kteří s ohledem na své zdraví potřebují dohled či podporu, se v&nbsp;současnosti i kvůli nejasným předpisům ve školách různí. To potvrzuje nejen výzkum ombudsmana, ale i zkušenosti rodičů nebo pacientských sdružení. Někde vyučující vcelku běžně sledují, zda žákům není špatně, dohlížejí, aby si vzali lék, nebo hlídají dietní opatření. Jinde naopak takovou odpovědnost odmítají z&nbsp;obavy z&nbsp;možného postihu. Připravovaný společný dokument ministerstev školství a zdravotnictví by měl mimo jiné pomoci rozlišit, jakou zdravotní pomoc může zvládnout i poučený laik, tedy nejen rodič, ale třeba i učitel.</p>

<p>Nejasná právní situace nejvíc dopadá na děti. Nejde přitom jen o samotný pobyt ve škole, ale také o mimoškolní aktivity, včetně výletů, škol v přírodě nebo kulturních a sportovních akcí. Těch s&nbsp;blížícím se koncem školního roku přibývá. Rodiče žáků s&nbsp;chronickým onemocněním, jako jsou epilepsie, cukrovka nebo i potravinové alergie se školami řeší, zda se jejich děti vůbec mohou některých akcí účastnit stejně jako jejich zdraví spolužáci. &bdquo;<em>Školy se musí snažit vytvářet podmínky pro to, aby se i děti se zdravotními problémy mohly bezpečně zapojit nejen do povinné výuky, ale také do nadstandardních aktivit, jako jsou třeba kroužky. </em><em>Pokud škola přiměřená opatření vůči dítěti s&nbsp;nemocí nebo&nbsp;postižením nepřijme, jde podle </em><a href="https://www.zakonyprolidi.cz/cs/2009-198#p3"><em>antidiskriminačního zákona</em></a><em> o&nbsp;diskriminaci. K rovnému přístupu ke vzdělávání zavazuje také školský zákon i mezinárodní úmluvy, ke kterým se Česká republika přistoupila,&ldquo; </em>upozornil ombudsman Stanislav Křeček.</p>

<blockquote>
<p>Ombudsman se o problematických případech pravidelně dozvídá i prostřednictvím organizací pomáhajících dětem s&nbsp;různými zdravotními problémy.</p>

<p><em>&bdquo;My jsme teď například řešili případ chlapce s&nbsp;epilepsií, kterého škola nepřijala na školní výlet do Anglie. A to i přes to, že s&nbsp;ním dobrovolně chtěl jet jeho asistent,&ldquo;</em> popsala Kamila Šrolerová, ze Společnosti E zaměřené na pomoc dětem&nbsp;s epilepsií.&nbsp;</p>

<p>Podobné zkušenosti mají i rodiče dětí s&nbsp;cukrovkou. Na akce mimo budovu školy nebo výlety musí potomky často osobně doprovázet.</p>

<p><em>&bdquo;Rodiče se nás pravidelně ptají, co mají dělat a na co mají nárok. Musí také chodit do práce a potřebují vědět, že na jejich dítě někdo dohlédne,&ldquo;</em> shrnula Zdeňka Staňková, předsedkyně Sdružení rodičů a přátel diabetických dětí.</p>
</blockquote>

<p>Díky právě připravované aktualizované metodice by školy i rodiče mohli být na takové situace lépe připravení a dokázali by podobným problémům předcházet. Dokument by měl shrnout obecná základní pravidla pro poskytování zdravotní podpory žákům a povinnosti učitelů i rodičů. Do budoucna by měl obsahovat také speciální přílohy věnované nejčastějším zdravotním problémům, se kterými se učitelé ve školách setkávají. Jako první vzniká příloha týkající se zdravotní podpory dětem s&nbsp;cukrovkou.&nbsp;&nbsp;</p>

<p><em>&bdquo;Náš výzkum na školách ukázal, že důležitá je také osvěta a vzdělávání učitelů. Ti se pak mohou přestat obávat, že dítěti neodbornou pomocí ublíží. I vzdělávání učitelů bychom proto do metodiky rádi zahrnuli,&ldquo;</em> doplnila spoluautorka výzkumu ombudsmana, právnička Kanceláře ombudsmana Lucie Obrovská, která se v&nbsp;pracovní skupině při Úřadu vlády podílí i na aktualizaci metodiky.</p>

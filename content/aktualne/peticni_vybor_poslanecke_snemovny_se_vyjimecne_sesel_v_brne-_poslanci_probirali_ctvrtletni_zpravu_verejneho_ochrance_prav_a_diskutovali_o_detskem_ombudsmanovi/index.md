---
title: Petiční výbor Poslanecké sněmovny se výjimečně sešel v Brně. Poslanci
  probírali čtvrtletní zprávu veřejného ochránce práv a diskutovali o dětském
  ombudsmanovi
date: 2022-06-21T13:45:32.187Z
vystupy:
  - tz
perex: >
  <p>Členové Petičního výboru PSP se na své dnešní výjezdní schůzi
  v&nbsp;Kanceláři veřejného ochránce práv zaměřili na případy ombudsmana
  popsané ve zprávě ochránce za první čtvrtletí letošního roku. Seznámili se
  například s&nbsp;problematikou opatrovnictví a podpůrných opatření. Druhou
  část jednání věnovali poslanci tématu možného zřízení instituce dětského
  ombudsmana. S oběma&nbsp;představiteli Kanceláře ombudsmana se shodli, že
  Česko specializovaného ochránce práv dětí potřebuje. Diskutovali pak o vhodném
  nastavení jeho působnosti i možné formální podobě této instituce.</p>
attachments:
  - title: Zpráva veřejného ochránce práv o činnosti za 1. čtvrtletí roku 2022
    link: https://www.ochrance.cz/dokument/zpravy_pro_poslaneckou_snemovnu_2022/2022-i-q.pdf
---
<p>Ombudsman Stanislav Křeček dnes znovu potvrdil, že by uvítal zřízení dětského ombudsmana při Kanceláři veřejného ochránce práv. Už teď se mohou na ombudsmana obracet přímo děti (viz <a href="https://www.ochrance.cz/dokument/zpravy_pro_poslaneckou_snemovnu_2021/vyrocni-zprava-2021.pdf">Výroční zpráva za rok 2021</a>, str. 38 &ndash; 39), velké množství podnětů dospělých se pak dětí týká. Jde například o stížnosti v oblastech rodiny, zdravotnictví či školství. Ombudsman také monitoruje práva lidí s&nbsp;postižením a zabývá se prevencí špatného zacházení s&nbsp;dětmi například v&nbsp;dětských domovech či výchovných ústavech. Z&nbsp;těchto zkušeností by mohl dětský ombudsman při Kanceláři veřejného ochránce práv čerpat.</p>

<p>Na <a href="https://www.ochrance.cz/aktualne/deti_na_ombudsmanske_konferenci_zjistovaly_jak_jim_muze_pomahat_verejny_ochrance_prav-_politici_a_odbornici_mezitim_diskutovali_o_detskem_ombudsmanovi/#_ftn1">ombudsmanské konferenci pro děti</a> minulý týden se ukázalo, že už žáci druhých stupňů základních škol přemýšlejí nad svými právy a jejich naplňováním a řeší i aktivní zapojování do veřejného života. Při diskuzi děti mezi problémy, které je trápí, jmenovaly například přístup úředníků, soudců nebo třeba lékařů. Podle dětí jim tito dospělí často ani nedají možnost se vyjádřit, a pokud ano, neberou jejich potřeby a názory vážně. Potvrdilo se také, že děti chtějí veřejně prosazovat pro ně důležitá témata &ndash; například prostřednictvím školního parlamentu, komunikace s&nbsp;představiteli školy či města nebo dobrovolnictví.</p>

<p>Také v aktuální <a href="https://www.ochrance.cz/dokument/zpravy_pro_poslaneckou_snemovnu_2022/2022-i-q.pdf">čtvrtletní zprávě pro Poslaneckou sněmovnu</a> popsal veřejný ochránce práv konkrétní případ týkající se&nbsp;dětí. Rodiče tří dětí umístěných do dětského domova usilovali o jejich převzetí zpět do své péče. Nelíbilo se jim, že se jejich návštěv u dětí účastní na popud OSPOD i sociální pracovník. Zástupkyně ombudsmana ve svém <a href="https://eso.ochrance.cz/Nalezene/Edit/10240">šetření</a> vedení domova upozornila, že asistovaný styk rodičů s&nbsp;dětmi může nařídit pouze soud. Ředitelka domova následně poučila všechny zaměstnance zařízení o správném postupu a zapracovala ho také do vnitřního řádu zařízení.</p>

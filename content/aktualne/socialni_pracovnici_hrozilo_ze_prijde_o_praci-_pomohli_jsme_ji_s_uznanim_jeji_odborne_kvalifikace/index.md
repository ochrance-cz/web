---
title: Sociální pracovnici hrozilo, že přijde o práci. Pomohli jsme jí s uznáním
  její odborné kvalifikace
date: 2024-12-13T08:20:43.894Z
vystupy:
  - tz
perex: >
  <p>Krajský úřad odmítl uznat odbornou způsobilost pracovnici v&nbsp;sociálních
  službách, ačkoli ji měla. Zaměstnanci úřadu nedostatečně vyhodnotili dokumenty
  o její odborné kvalifikaci a nesprávně poučili stěžovatelku o dalším postupu.
  Po ženě chtěli potvrzení od Ministerstva zdravotnictví, které se však
  nevydává. Po prošetření případu zástupce ombudsmana zjistil, že došlo
  k&nbsp;pochybení ze strany krajského úřadu. Ten svou chybu napravil.</p>
---
<p>Sociální pracovnice absolvovala veterinární školu a následně studovala tři semestry na Vyšší odborné škole zdravotnické, čímž získala potřebnou kvalifikaci k&nbsp;výkonu zaměstnání v&nbsp;sociálních službách. Nastoupila do práce do domova pro seniory, který je registrován u krajského úřadu. Podle něj nesplnila pracovnice kritéria požadovaná k&nbsp;výkonu povolání a odkázal ji na Ministerstvo zdravotnictví, které jí musí vydat potvrzení o splnění odborné způsobilosti k&nbsp;výkonu povolání ošetřovatele. <em>&bdquo;Ministerstvo stěžovatelce potvrdilo, že výpis a potvrzení o studiu je jednou z&nbsp;možností, jak prokázat odbornou způsobilost, a že má potřebné dokumenty, aby mohla pracovat v&nbsp;oblasti sociálních služeb. V&nbsp;pravomoci Ministerstva zdravotnictví není vydávat rozhodnutí, které požadovali zaměstnanci&nbsp;krajského úřadu. Pokud ho po stěžovatelce chtěli, dopustili se pochybení&ldquo;, </em>uvedl zástupce ombudsmana Vít Alexander Schorm s&nbsp;tím, že požadavek vůči stěžovatelce byl nezákonný a nesplnitelný.<em> </em></p>

<p>Dokladem o studiu na vyšší odborné škole je výkaz o studiu, který slouží jako potvrzení o prokázání studia. Stěžovatelka předložila výpis ze školní matriky, který obsahoval detailní informace o průběhu jejího studia. Ministerstvo zdravotnictví proto potvrdilo, že pracovnice tímto dokumentem potvrzuje požadovanou způsobilost. <em>&bdquo;Pokud si zaměstnanci krajského úřadu nebyli zcela jistí, zda je výpis jako potvrzení dostačující, měli danou věc konzultovat například s&nbsp;odborem školství či přímo s ministerstvem,&ldquo; </em>shrnul Schorm.</p>

<p>Krajský úřad po našem zásahu přiznal, že nepostupoval správně, a uznal odbornou způsobilost stěžovatelky. Ta tak může i nadále vykonávat své povolání.</p>

---
title: Ombudsman vyzývá poslance, aby alespoň oni prodiskutovali s odbornou
  veřejností novelu stavebního zákona
date: 2025-12-18T10:43:00
vystupy:
  - tz
perex: >-
  <p>Vláda poslala do Poslanecké sněmovny novelu stavebního zákona. Ombudsman
  kritizuje, že novele nepředcházelo připomínkové řízení.

  <strong> </strong>Stavební zákon má velké dopady do života lidí a proto je její projednání s odborníky se zkušeností z&nbsp;praxe více než žádoucí.</p>
---
<p>Novelu s&nbsp;ohledem na rychlý časový sled událostí neposoudí odborníci, ministerstva, krajské úřady ani profesní komory v&nbsp;klasickém mezirezortním připomínkovém řízení. Poslanci novelu načetli 12. prosince a 16. prosince ji schválila nová Vláda. „
<i>S takovým postupem – obzvláště u předpisu se zásadními dopady do fungování společnosti i státu – nesouhlasím</i>,“ uvedl ombudsman Stanislav Křeček.</p>
<p>Ombudsman ocenil snahu nový stavební zákon uvést do stavu, který bude odpovídající 21. století. Situace se po mnoha změnách v&nbsp;právní úpravě státní stavební správy stala neúnosnou. „
<i>Považuji ale za nevhodné, aby se natolik obsáhlá a závažná změna právní úpravy realizovala narychlo a bez patřičné odborné diskuze. Za této situace hrozí, že výsledek bude krajně nedomyšlený a vysoce problematický. Obávám se, že posun ve stavební praxi tato novela nepřinese</i>,“ sdělil Křeček a doplnil, že vnímá oprávněnou nespokojenost profesních organizací s&nbsp;tím, že neměly možnost připomínkovat takto důležitý zákon.</p>
<p>Jedna z&nbsp;nejzásadnějších změn novely se týká přesunu přenesené působnosti z&nbsp;obcí a krajů na státní úřady. „
<i>Zamýšlený přesun stavebních úřadů pod stát mi nepřísluší hodnotit. Jedná se o politické rozhodnutí. Avšak tím, že se nekonalo klasické připomínkové řízení, se k&nbsp;návrhu nemohly vyjádřit ani ti, kterých se rozhodnutí týká, tedy Svaz měst a obcí a Asociace krajů. To mi připomíná postup o nás bez nás,“ </i>komentoval ombudsman.</p>

---
title: "Zkušenost s věkovou diskriminací může mít negativní dopad na zdraví člověka, tvrdí britská studie"
vystupy:
  - diskriminace
oldUrl: "/diskriminace/aktuality-z-diskriminace/aktuality-z-diskriminace-2019/zkusenost-s-vekovou-diskriminaci-muze-mit-negativni-dopad-na-zdravi-cloveka-tvrdi-britsk/"
date: 2019-11-06
perex: "<p>Britská studie odhalila, že lidé se zkušeností s věkovou diskriminaci uvádějí zhoršení zdravotního stavu častěji než ti, kteří tuto diskriminaci nezažili.</p>"
---

<!-- imported from the old website -->

<p>V dubnu letošního roku byla publikována studie <i>Associations between age discrimination and health and wellbeing: cross-sectional and prospective analysis of the English Longitudinal Study of Ageing</i>, která zkoumá možné souvislosti mezi diskriminací na základě věku a zhoršením zdravotního stavu. Studii připravil výzkumný tým z londýnské univerzity (University College London), který pro svoji analýzu použil data z dlouhodobého výzkumu provedeného v letech 2002 až 2017. Ten se zaměřoval na ekonomické, zdravotní a sociální faktory spojené se stárnutím u téměř osmi tisíc žen a mužů ve věku nad 50 let.  </p> <p>V dané studii analyzoval vědecký tým odpovědi ze dvou fází výzkumu, a to z let 2011 a 2017, které se týkaly zkušeností s věkovou diskriminací a rovněž osobního pohledu na vlastní zdraví a celkovou pohodu. </p> <p>Analýza ukázala, že lidé se zkušeností s diskriminací ve druhé fázi výzkumu provedené po šesti letech častěji hovořili o zhoršení svého zdravotního stavu. Ti, co věkovou diskriminací nezažili, uváděli zhoršení zdraví v menší míře, a to například u onemocnění srdce (13 % oproti 17 % u těch, kteří diskriminaci zažili), artritidy (38 % oproti 44 %) nebo problémů s depresí (12 % oproti 19 %).</p> <p>Studie tak dochází k závěru, že zkušenost lidí s věkovou diskriminací by mohla hrát svoji roli ve zhoršování jejich zdravotního stavu. Podle studie mohou tyto zkušenosti fungovat jako psychická bariéra pro přijetí zdravého životního stylu, například chození do posiloven či jiných sportovních zařízení, a to právě ze strachu z možné diskriminace. Obava z horší péče a jiného nepříznivého zacházení může být pak spouštěčem stresu, nezdravých návyků či psychické nepohody. Nicméně podle studie to může být i obráceně – lidé se mohou setkat s věkovou diskriminací právě proto, že se nachází v nedobrém zdravotním stavu, který se promítá i do jejich fyzického vzhledu.</p> <p>Podle studie je zkušenost s jakoukoli formou diskriminace negativní zkušenost, a tak se dá předpokládat, že je zde ve vztahu ke zdraví určitá souvislost. Toto téma začíná být podle studie předmětem zájmu výzkumných týmů stále častěji. V minulosti se například objevily výzkumy, které zjišťovaly především vliv rasové diskriminace na zdraví jedinců. </p> <p>Studie upozorňuje, že stále však chybí výzkumy, které by se zabývaly vlivem věkové diskriminace na zdraví, ačkoli se jedná o jednu z nejčastějších forem diskriminace. Podle studie je proto nutné systematicky zkoumat její možnou souvislost se zdravotním stavem lidí. </p> <p> </p> <p>Celá studie k dispozici zde:</p> <p><a href="https://www.thelancet.com/journals/lanpub/article/PIIS2468-2667(19)30035-0/fulltext" target="_blank">article/PIIS2468-2667(19)30035-0/fulltext</a></p>

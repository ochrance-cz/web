---
title: "Dávky na bydlení v nezkolaudovaném bytě"
oldUrl: "src/www.ochrance.cz/aktualne/tiskove-zpravy-2014/davky-na-bydleni-v-nezkolaudovanem-byte"
date: 2014-12-10
perex: "<p>Prostor nemusí být zkolaudovaný jako byt, pokud je ale vhodný k trvalému bydlení, je možné jeho obyvatelům přiznat příspěvek na bydlení a doplatek na bydlení. Krajský soud v Brně potvrdil názor veřejného ochránce práv v žalobě stěžovatele proti Ministerstvu práce a sociálních věcí. Od 1. ledna 2015 už bude tato možnost přímo v zákoně o pomoci v hmotné nouzi.</p>"
---

<!-- imported from the old website -->

<p>Prostor k bydlení nemusí být stavebním úřadem zkolaudovaný jako byt, přesto je možné jeho obyvatelům přiznat dávky určené k zajištění a udržení bydlení (příspěvek na bydlení a doplatek na bydlení). Podmínkou je, že prostor je vhodný k trvalému bydlení. Veřejný ochránce práv se proto zastal stěžovatele, kterému úřad práce nepřiznal příspěvek na bydlení a odňal doplatek na bydlení s odůvodněním, že jeho obydlí nebylo stavebním úřadem zkolaudováno jako byt. Ministerstvo práce a sociálních věcí rozhodnutí úřadu práce potvrdilo. Podle veřejného ochránce práv však byl postup správních orgánů při interpretaci pojmu byt pro dávky na bydlení v rozporu s účelem sociální pomoci a s ústavně zaručeným právem na bydlení. </p><p>Jako nejúčinnější obrana pro stěžovatele se jevila žaloba proti Ministerstvu práce a sociálních věcí, proto ochránce předal případ <a title="Otevření do nového okna" href="http://www.probonoaliance.cz/cz/" target="_blank">Pro bono alianci </a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />poskytující bezplatnou právní pomoc, s níž spolupracuje už od roku 2012. Pro bono aliance zprostředkovala kontakt na advokáta, který žalobu podal. Krajský soud v Brně následně potvrdil názor veřejného ochránce práv.</p><p>Veřejná ochránkyně práv Anna Šabatová rozhodnutí soudu přivítala: <em>„Soud potvrdil, že stavební úřad hodnotí soulad technického stavu budovy s předpisy veřejného práva, ale nemůže prostor posuzovat z pohledu práva sociálního zabezpečení. Úřad práce musí pro účely dávky hodnotit, jestli je prostor vhodný k bydlení alespoň v minimálním standardu a jde o ucelenou jednotku, jestli je k bydlení využíván a jestli žadatel o dávku má jinou alternativu.“</em> Podle ochránkyně je s ohledem na účel dávek na bydlení nepřípustné, aby úřad postupoval formalisticky a své rozhodnutí stavěl jen na existenci či neexistenci kolaudačního rozhodnutí. <em>„Řada starých domů a bytů už dnes také neodpovídá požadavkům kladeným na nově vznikající stavby, přesto v souladu s právem slouží k bydlení. Odpověď na otázku, zda objekt poskytuje základní standard lidsky důstojného bydlení, tedy není možné redukovat jen na soulad s aktuálními stavebně-právními předpisy,“</em> upozorňuje veřejná ochránkyně práv.</p><p>V tomto případě stěžovatel bydlel v suterénu domu upraveném k bydlení. K dispozici měl velkým oknem dostatečně osvětlenou obytnou místnost s kuchyňským koutem, samostatným vytápěním, samostatnou toaletou a koupelnou. Tyto prostory užíval k bydlení dlouhodobě na základě nájemní smlouvy, byl zde hlášen k trvalému pobytu, a jak uváděl, jinou možnost ubytování nemá. </p><p>Úřad práce stěžovateli nejprve přiznal doplatek na bydlení, ale následně mu ho odňal, neboť se dozvěděl, že prostor není zkolaudován jako byt. Zamítl také žádost stěžovatele o příspěvek na bydlení a žádost o mimořádnou okamžitou pomoc, kterou chtěl stěžovatel na úhradu nákladů na bydlení. Úřad práce svůj postoj odůvodnil konstatováním, že nájemní vztah k obydlí nelze považovat za nájem bytu, protože daný prostor nebyl povolen jako samostatná bytová jednotka. Ministerstvo práce a sociálních věcí tento názor potvrdilo.</p><p>Veřejný ochránce práv Pavel Varvařovský, který se případem zabýval, upozornil, že zákon o státní sociální podpoře a zákon o pomoci v hmotné nouzi nedefinují pojem bytu pro účely příspěvku na bydlení a doplatku na bydlení. Obě sociální dávky slouží jako pomoc k zajištění základní životní podmínky – bydlení. Na byt je tak třeba pro účely dávek na bydlení nahlížet šířeji, než pouze v rovině veřejného práva stavebního, neboť základní požadavky na důstojné bydlení se nemusejí nutně rovnat požadavkům kladeným na nově vznikající stavby. Současně ochránce upozornil, že úřad práce ani ministerstvo nepřihlédlo k rozsudku Nejvyššího správního soudu, který jednoznačně konstatoval, že stavebně-právní předpisy nemohou být jediným východiskem pro definování bytu pro účely dávky na bydlení.</p><p>Prostřednictvím spolupráce s <a title="Otevření do nového okna" href="http://www.probonoaliance.cz/cz/" target="_blank">Pro bono aliancí </a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" />se podařilo najít právníka, který se případu bezplatně ujal a podal žalobu proti ministerstvu s využitím argumentů veřejného ochránce práv. Krajský soud v Brně mu dal za pravdu, zrušil rozhodnutí ministerstva a vrátil mu věc k dalšímu řízení.</p><p>Od 1. 1. 2015 se mění zákon o pomoci v hmotné nouzi tak, že úřad práce přizná doplatek na bydlení žadateli, který k bydlení užívá jiný než obytný prostor (nezkolaudovaný jako byt), avšak pouze tehdy, pokud prostor bude splňovat tzv. standardy kvality bydlení vycházející z některých požadavků veřejného práva stavebního na stavby, a současně půjde o případ hodný zvláštního zřetele.</p>

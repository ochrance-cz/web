---
title: "Lidé závislí na péči musí chodit pravidelně k lékařům, aby nepřišli o
  příspěvek na péči, radí ombudsman "
date: 2023-07-13T12:27:11.532Z
vystupy:
  - tz
perex: >
  <p>Zdravotní stav lidí závislých na péči se pravidelně přehodnocuje. Aby
  nepřišli o příspěvek na péči, musí svůj zdravotní stav doložit lékařskými
  zprávami. Často to nevědí a spoléhají se jen na vlastní tvrzení a popis
  rozsahu závislosti. Svědčí o tom i případ, kterým se ombudsman v&nbsp;nedávné
  době zabýval.</p>
---
<p>Na ombudsmana se obrátila pěstounka dvanáctileté dívky se sluchovým postižením a poruchou ADHD. Nesouhlasila, že posudkoví lékaři přehodnotili zdravotní stav svěřenkyně, a přiznali ji namísto dosavadního II. stupně příspěvku na péči pouze I. stupeň. To vedlo ke značnému snížení příspěvku na péči. Pěstounka namítala, že se zdravotní stav děvčete nezměnil a že bez náležitého příspěvku nemůže dívce zajistit potřebnou péči.</p>

<p>Ombudsman odhalil příčinu snížení příspěvku. Dívka poslední roky nechodila k&nbsp;psychologovi či psychiatrovi, neboť i díky domácímu vzdělávání dobře prospívá a je méně vystavena stresu. Aktuální závažnost poruchy ADHD tak nemá zdokumentovanou.</p>

<p>Ombudsman pěstounce poradil, aby do příští žádosti o&nbsp;zvýšení příspěvku na&nbsp;péči zajistila lékařské zprávy, ve&nbsp;kterých psycholog či psychiatr důsledně popíše dívčin zdravotní stav, projevy ADHD i&nbsp;stupeň závažnosti onemocnění.</p>

<p>Přiznáním I. stupně závislosti na péči stěžovatelka přišla i o podstatnou část dávek. Za péči o dítě v&nbsp;I. stupni závislosti pěstoun dostane jen o málo víc, než za péči o zdravé dítě. Přitom péče o dítě s&nbsp;postižením je mnohem náročnější. Rozdíl mezi I. a II. stupněm je ale obrovský &ndash; téměř 14&nbsp;000 Kč. &bdquo;<em>Obávám se, že přestože domácí vzdělávání dítěti vyhovuje, nebude pro pěstounku již finančně udržitelné,&ldquo;</em> uvedl ombudsman Stanislav Křeček. &bdquo;<em>Z obecného hlediska pak upozorňuji, že nízká odměna pěstouna při péči o dítě v nejnižším stupni závislosti může být překážkou při umísťování těchto dětí do pěstounské péče,</em>&ldquo; doplnil.</p>

<p>Ombudsman dlouhodobě upozorňuje ministra práce a&nbsp;sociálních věcí i&nbsp;vládu na potřebu zvýšení příspěvku na&nbsp;péči, a to ve všech stupních.</p>

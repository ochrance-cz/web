---
title: "Tvrzení královéhradeckých politiků o „stranickém“ šetření ombudsmana je nepravdivé"
tags:
  - Tisková zpráva
oldUrl: "/aktualne/tiskove-zpravy-2020/tvrzeni-kralovehradeckych-politiku-o-stranickem-setreni-ombudsmana-je-nepravdive"
date: 2020-08-25
perex: "<p>Ombudsman odmítá tvrzení, že se zabývá stížností na možnou diskriminaci v souvislosti s regionálním předvolebním bojem a že je členem politické strany. Ombudsman je ze zákona nestranný a nezávislý a nesmí být členem žádné politické strany. U stížností nikdy nezkoumá jejich politické pozadí, ale posuzuje pouze možné porušení právních předpisů.</p>"
---

<!-- imported from the old website -->

<p>V souvislosti se stížností na možnou diskriminaci z důvodu věku při konkurzu na ředitele školy v Královéhradeckém kraji se ombudsman ohrazuje proti mediálním vyjádřením některých místních politiků, že je členem politické strany a proto se věcí zabývá. Taková tvrzení jsou podle ombudsmana zcela mimo realitu, jsou nepravdivá a svědčí o neznalosti nebo účelové manipulaci s fakty. </p> <p><i>„Ombudsman podle zákona nesmí být členem žádné politické strany nebo hnutí, jeho prověřování stížností musí být nezávislé a nestranné. Platilo to pro všechny ombudsmany i jejich zástupce přede mnou a platí to i pro mne. Už osm let nejsem členem žádné politické strany,“</i> odmítá ombudsman Stanislav Křeček jako absurdní nařčení, že svým prověřováním stížnosti ovlivňuje budoucí volební výsledek v Královéhradeckém kraji: <i>„Nezajímá mne, jak dopadnou volby v Královéhradeckém kraji, to je věcí voličů, a odmítám prohlášení některých místních kandidátů, že je prověřování diskriminace při konkurzu ovlivněno mým údajným členstvím v jedné ze stran. Nezkoumám politické pozadí konkurzu, zabývám se stížností na diskriminaci a je mi jedno, jestli členové konkurzní komise byli členy nějakých politických stran a jakých. Zajímá mne pouze, jestli bylo porušeno právo na rovné zacházení v přístupu k povolání nebo ne.“ </i></p> <p>Na ombudsmana se obrátila neúspěšná uchazečka o místo ředitelky střední školy, která předtím tento post řadu let zastávala. Stěžovala si, že byla odmítnuta z důvodu věku. Pro objasnění situace ombudsman v souladu se zákonem požádal Královéhradecký kraj o vyjádření. Současně požádal o zbavení mlčenlivosti členů komise, aby od nich získal vyjádření k průběhu konkurzu a mohl posoudit, zda bylo odmítnutí stěžovatelky motivováno jejím věkem.</p>

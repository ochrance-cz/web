---
title: "Paraplegikovi byl odepřen vstup do kina, podle ESLP se o diskriminaci nejednalo"
tags:
  - Diskriminace
oldUrl: "/diskriminace/aktuality-z-diskriminace/aktuality-z-diskriminace-2020/paraplegikovi-byl-odepren-vstup-do-kina-podle-eslp-se-o-diskriminaci-nejednalo/"
date: 2020-01-31
perex: "<p>Evropský soud pro lidská práva (ESLP) v tomto případě nepovažoval odmítnutí vstupu za zásadní narušení mužova společenského života či jeho práva vydat se do kina.</p>"
---

<!-- imported from the old website -->

<p>Evropský soud pro lidská práva se v červenci 2019 zabýval případem Glaisen v. Švýcarsko.</p> <p>Pan Marc Glaisen žije v Ženevě ve Švýcarsku, od roku 1987 je paraplegik a je tedy odkázán na invalidní vozík. V říjnu 2008 se vypravil do kina na film, který nebyl promítán v žádném jiném kině ve městě. Jelikož budova kina nebyla přizpůsobena pro osoby na invalidním vozíku, personál odmítl vpustit pana Glaisena do kina. Pan Glaisen namítl, že mu se vstupem pomohou další lidé, nicméně personál to neumožnil s odvoláním na bezpečnostní důvody.</p> <p>Pan Glaisen se tímto přístupem cítil diskriminován, a proto se obrátil na soud. Ten v roce 2011 rozhodl, že k diskriminaci nedošlo. Rozhodnutí soudu potvrdil rovněž odvolací soud, a následně také Federální soud. Pan Glaisen se tak v roce 2013 rozhodl podat stížnost k Evropskému soudu pro lidská práva, a sice na základě článku 8 (právo na respektování rodinného a soukromého života) a článku 14 (zákaz diskriminace) Evropské úmluvy o ochraně lidských práv (dále „Úmluva“).</p> <p>Evropský soud pro lidská práva ve svém rozsudku připomněl, že lidem s postižením musí být umožněno plně a efektivně participovat na životě společnosti. Ochrana v rámci článku 8 Úmluvy se podle soudu vztahuje na případy, kdy nezajištění přístupu do veřejných budov ovlivňuje osobní život lidí s postižením do takové míry, že vážně narušuje jejich osobnostní rozvoj a jejich právo navazovat a rozvíjet vztahy s lidmi a okolním světem. </p> <p>Soud uznal, že pro pana Glaisena je návštěva kina důležitá nejen proto, že je velkým filmovým fanouškem, ale rovněž z důvodu sociální interakce. Nicméně ochrana vztahující se k článku 8 Úmluvy nemůže být podle soudu chápána jako požadavek přístupu do určitého kina kvůli zhlédnutí konkrétního filmu, a to v situaci, kdy ostatní kina v blízkém okolí jsou uzpůsobena pro potřeby lidí na vozíku a pan Glaisen do nich má přístup. Odmítnutí přístupu do kina za těchto okolností podle soudu nepředstavuje vážný zásah do práv pana Glaisena. Soud proto rozhodl, že v tomto případě nedošlo k porušení článku 8 ve spojení s článkem 14.</p> <p> </p> <p>Podrobněji k případu zde:</p> <a href="https://hudoc.echr.coe.int/eng#{%22itemid%22:[%22001-194652%22]}" target="_blank">https://hudoc.echr.coe.int/eng#{%22itemid%22:[%22001-194652%22]}</a>

---
title: "Jednání s policejním prezidentem"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2014/jednani-s-policejnim-prezidentem/"
date: 2014-07-04
perex: "<p></p>"
---

<!-- imported from the old website -->

<p>Dne 3. července 2014 proběhlo pracovní setkání veřejné ochránkyně práv Mgr. Anny Šabatové, Ph.D., s policejním prezidentem plk. Mgr. Bc. Tomášem Tuhým. Setkání bylo příležitostí nejen projednat shrnuté poznatky ochránce ze systematických návštěv policejních cel, ale také dohodnout způsob spolupráce do budoucna.</p><p>Předmětem jednání byla ochrana práv osob umístěných v policejních celách a praktické aspekty realizace pojistek proti špatnému zacházení. Těmi jsou právo na právní pomoc, právo vyrozumět třetí osobu o omezení svobody a umístění v cele a konečně právo na poučení o právech a povinnostech osoby umístěné v cele. Policejní prezident ochránkyni informoval, že všechny úkony spojené s těmito třemi pojistkami budou zaznamenávány v počítačovém programu evidence trestního řízení v plánované zvláštní aplikaci, která bude mít charakter „knihy omezení“. Ochránkyně i policejní president se shodli, že taková forma evidence bude i praktickou pomoc pro policisty vykonávající ostrahu cel, neboť z ní vyplyne jasné zadání upozorňující policisty na aspekty, jež nesmí být opomenuty. </p>Ochránkyně se dohodla s policejním prezidentem na tom, že Policie České republiky jí bude poskytovat informace o mimořádných událostech spojených s omezením osobní svobody a s umístěním osob v cele. Jednající došli ke shodě také na tom, že jednou z forem prevence špatného zacházení bude také odborné školení o právech osob umístěných v celách, které bude zajišťovat ochránkyně společně s pracovníky Oddělení dohledu nad omezováním osobní svobody.

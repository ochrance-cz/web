---
title: "Setkání ombudsmanů V4 za účasti slovenského prezidenta"
tags:
  - Tisková zpráva
oldUrl: "/aktualne/tiskove-zpravy-2016/setkani-ombudsmanu-v4-za-ucasti-slovenskeho-prezidenta"
date: 2016-09-27
perex: "<p>Ombudsmani zemí V4 se sešli k diskuzi o lidských právech, vývoji jejich ochrany a dodržování, i o současném ohrožení lidských práv v zemích V4. Každoročního setkání ombudsmanů, které letos pořádá slovenská ombudsmanka, se zúčastnil i slovenský prezident Andrej Kiska.</p>"
---

<!-- imported from the old website -->

<p>Ombudsmani Slovenska, České republiky, Maďarska a Polska se shodli na důležitosti sdílení zkušeností a příkladů řešení některých situací. Spolu se slovenským prezidentem pak diskutovali o roli a postavení ombudsmanů ve vztahu k vládě, parlamentu a politikům obecně. Prezident Andrej Kiska v této souvislosti připomněl, že úkolem ombudsmana je hledat a poukazovat na chyby a systémová porušení práv. Vláda, politikové i úřady by podle něj měli činnost ombudsmana vnímat jako cennou zpětnou vazbu pro svou práci, nikoli jako kritiku a hledání chyb za každou cenu. Zároveň je podle něj role ombudsmana nezastupitelná v ochraně práv těch, kdo „propadli sítem společnosti“, už neví, co mají dělat, a jako k poslední záchraně se obrací na ombudsmana.</p> <p>Hlavním tématem třídenního setkání zorganizovaného slovenskou ombudsmankou na Štrbském Plese ve Vysokých Tatrách, je ohrožení lidských práv. Během tří dnů ombudsmani prodiskutují některá aktuální závažná témata, jako je například zajištění nezávislého a účinného vyšetření policejních postupů, podmínky v zařízeních pro cizince, sociálně-právní ochrana dětí a některé další složité případy, s nimiž se ombudsmani v posledních letech setkali.</p> <p>Zabývat se však budou i obecnými tématy, jako je aktuální postavení ombudsmanů v jednotlivých zemích V4. Jak konstatoval slovenský prezident Andrej Kiska, postavení a úloha ombudsmanů se výrazně mění a zvyšuje, jak se v celé Evropě snižuje důvěra lidí ve stát, narůstá extremismus, populismus a někdy i silný nacionalismus. Ombudsman pak zůstává často tím jediným, kdo neohroženě nastavuje politikům i společnosti zrcadlo, otevírá veřejnou diskuzi o nepopulárních tématech. Proto podle něj být ombudsmanem není povolání, ale poslání.</p> <p>Prezident také poděkoval slovenské ombudsmance, jejíž mandát se chýlí ke konci, a vyjádřil naději, že parlament bude k výběru budoucího ombudsmana přistupovat zodpovědně.</p><p>Ze slovenských médií o setkání ombudsmanů:</p><p><a title="Otevření do nového okna" href="http://www.teraz.sk/slovensko/prezident-verejny-ochranca-prav-nesmi/219588-clanok.html" target="_blank">http://www.teraz.sk/slovensko/prezident-verejny-ochranca-prav-nesmi/219588-clanok.html</a> </p> <p><a title="Otevření do nového okna" href="http://domov.sme.sk/c/20287376/kiska-verejny-ochranca-prav-nie-je-povolanie-ale-poslanie.html" target="_blank">http://domov.sme.sk/c/20287376/kiska-verejny-ochranca-prav-nie-je-povolanie-ale-poslanie.html</a> </p><p><img src="https://www.ochrance.cz/uploads/RTEmagicC_2016-V4.jpg.jpg" width="634" height="422" alt="" /></p><p><span style="font-family: &quot;Trebuchet MS&quot;, Verdana, sans-serif; font-size: 14px;">FOTO: Kancelária verejného ochrancu práv, SK - DOMINIKA BRANÁ  </span></p>

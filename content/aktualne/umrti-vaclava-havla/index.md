---
title: "Úmrtí Václava Havla"
oldUrl: "src/www.ochrance.cz/aktualne/tiskove-zpravy-2011/umrti-vaclava-havla"
date: 2011-12-19
perex: "<p></p><p>Reakce veřejného ochránce práv Pavla Varvařovského a zástupkyně veřejného ochránce práv Jitky Seitlové na úmrtí bývalého prezidenta Václava Havla. </p>"
---

<!-- imported from the old website -->

<h5>Pavel Varvařovský, veřejný ochránce práv</h5><p>S lítostí jsem přijal zprávu o úmrtí bývalého českého i československého prezidenta Václava Havla. Nesmírně jsem si ho vážil. Potvrzoval pravidlo, že čím je někdo větší osobností, tím bývá skromnější. Měl jsem možnost se s ním několikrát krátce setkat a vždy jsem oceňoval jeho laskavost a tolerantnost.</p><p>Nedávno jsem mluvil o tom, že z naší společnosti mizí osobnosti, které mohou být vzorem pro ostatní, osobnosti, kterých si můžeme vážit pro jejich lidskost, pevnost názorů, vnitřní sílu a statečnost a pro neochvějnou víru ve svobodu a demokracii. S Václavem Havlem takový vzor odešel a myslím, že postupně si budeme stále více uvědomovat, jak velká je to ztráta. Jsem přesvědčen, že i ti, kdo s jeho názory mnohdy nesouhlasili, brzy zjistí, jak moc zde chybí hlas, který by nám připomínal morální rozměr našeho konání a bytí.</p><p>Upřímně bych chtěl vyjádřit hlubokou soustrast všem blízkým a příbuzným pana Václava Havla.</p><h5>Jitka Seitlová, zástupkyně veřejného ochránce práv</h5><p>Václav Havel dával svými činy a zásadovými postoji naději naplnění splečně uctívaných hodnot pravdy, lásky a svobody. Víru v tyto hodnoty rozdával z celého srdce.</p><p>Pro mne osobně byl a je velkou morální oporou, nadějí dobrého řízení věcí veřejných ve prospěch lidí této země a v zájmu lidství a humanismu celé planety. </p>

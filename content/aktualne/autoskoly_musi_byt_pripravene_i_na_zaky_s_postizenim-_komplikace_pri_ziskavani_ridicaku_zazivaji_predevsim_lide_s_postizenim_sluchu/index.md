---
title: Autoškoly musí být připravené i na žáky s postižením. Komplikace při
  získávání řidičáku zažívají především lidé s postižením sluchu
date: 2024-06-20T06:43:31.922Z
vystupy:
  - tz
perex: >
  <p>Podle zjištění veřejného ochránce práv chybí instruktorům autoškol a
  zkušebním komisařům pravidla pro dorozumívání se žáky se
  sluchovým&nbsp;postižením. Některé autoškoly proto tyto zájemce odmítají.
  Ministerstvo dopravy teď na doporučení ombudsmana připravuje pro autoškoly
  manuál, jak při kurzech i zkouškách komunikovat s&nbsp;lidmi, kteří mají
  problémy se sluchem.&nbsp;</p>
---
<p><em>&bdquo;Zákon nijak nebrání tomu, aby lidé s&nbsp;postižením sluchu mohli udělat zkoušky na jakýkoli druh vozidla. I díky poznatkům veřejného ochránce práv jsme ale zjistili, že autoškoly nevědí, jak s&nbsp;těmito lidmi pracovat. I to, že komisaři nevědí, jak je zkoušet,&ldquo; </em>popsal za Ministerstvo dopravy Milan Janda z odboru agendy řidičů.</p>

<p><em>&bdquo;Naším cílem je, aby pokud možno každá autoškola byla schopná přijmout žáka se sluchovým postižením. Aby instruktoři věděli, jak mají s&nbsp;těmito žáky komunikovat. Samozřejmě něco podobného platí i pro zkušební komisaře,&ldquo;</em> shrnul zástupce ombudsmana Vít Alexander Schorm.</p>

<p>Připomněl, že Úmluva OSN o právech osob se zdravotním postižením, zaručuje lidem s postižením také právo na osobní mobilitu (<a href="https://www.zakonyprolidi.cz/ms/2010-10#f5512010">čl. 20</a>). Lidé s postižením by tedy měli mít také rovný přístup k získání řidičského oprávnění. Jinak hrozí, že se bude prohlubovat jejich sociální vyloučení a závislost na péči blízkých či státu.</p>

<p>Ombudsman řešil například <a href="https://eso.ochrance.cz/Nalezene/Edit/10988">případ ženy</a> s&nbsp;postižením sluchu, která se marně snažila sehnat kurz na řízení motocyklu. Kvůli jejímu postižení ji odmítlo několik pražských autoškol. Uváděly, že by s&nbsp;ní nedokázaly komunikovat během výcviku a zkoušky.</p>

<blockquote>
<p><strong>Jak komunikují lidé se sluchovým postižením</strong></p>

<p>V&nbsp;Česku žije odhadem 135 tisíc lidí s postižením sluchu. Ne všichni používají v&nbsp;komunikaci mluvenou češtinu. Pro část z&nbsp;nich je mateřštinou znakový jazyk.</p>

<p>Někteří lidé se sluchovým postižením upřednostňují simultánní přepis, jiní tlumočení do českého znakového jazyka. Tlumočení probíhá za přítomnosti tlumočníka na místě, nebo prostřednictvím on-line aplikací například v tabletech nebo v chytrých telefonech.</p>

<p>Část lidí s&nbsp;postižením sluchu při komunikaci s člověkem bez sluchového postižení odezírá z jeho rtů. Někteří mají kochleární implantát nebo používají sluchadla. S&nbsp;porozuměním jim pomáhají také indukční smyčky instalované v&nbsp;místnostech. Díky nim se zvuk přenáší přímo do implantátů a sluchadel.</p>
</blockquote>

<p>Komplikace při absolvování autoškoly zažil i Robert Jungmann. V&nbsp;Kanceláři veřejného ochránce práv pracuje v&nbsp;odboru ochrany práv osob se zdravotním postižením a je jedním z&nbsp;přibližně <a href="https://www.statistikaamy.cz/wp-content/uploads/2022/08/1804220708.pdf">4 700 Čechů</a>, kteří mají jako mateřštinu znakový jazyk. Učebnice a zkušební otázky v&nbsp;češtině pro něj proto nebyly vždy srozumitelné.</p>

<p>S&nbsp;instruktorem si vytvořili speciální set znaků pro pokyny během jízd. Problém ale nastal při zkoušce. Přestože mluvené řeči rozumí a slyší díky sluchadlům, potřebuje při hovoru na člověka vidět: <em>&bdquo;Zkoušku jsem napoprvé neudělal, protože komisař seděl za mnou a já jsem mu vůbec nerozuměl. Nakonec jsme i s&nbsp;ním vymysleli jinou metodu. Říkal učiteli, co mám dělat, a učitel mi překládal do našich dohodnutých znaků,&ldquo; </em>popsal své zkušenosti Jungmann. &nbsp;</p>

<p>Na podobné situace by měl nyní autoškoly už předem připravit manuál, který na základě doporučení ombudsmana začalo připravovat Ministerstvo dopravy spolu s&nbsp;Asociací autoškol a Svazem neslyšících a nedoslýchavých. <em>&bdquo;Už od počátku je potřeba mluvit i s&nbsp;tím zkušebním komisařem, protože není možné, aby člověk prošel autoškolou, a pak to ztroskotalo na zkoušce. Autoškola by měla už v&nbsp;začátku dát vědět zkušebnímu komisaři, že má žáka se specifickými potřebami, a domluvit se, jak provádět zkoušku. A to bychom měli pojmout v&nbsp;naší metodice,&ldquo;</em> popsal Milan Janda z&nbsp;Ministerstva dopravy.</p>

<p><em>&bdquo;Komunikace lidí se sluchovým postižením je velmi rozmanitá, není samozřejmě možné sepsat vše do jednoho dokumentu. Důležité ale je, aby všechny strany věděly, co mohou očekávat,&ldquo;</em> doplnila Šárka Prokopiusová, Prezidentka Svazu neslyšících a nedoslýchavých v&nbsp;ČR.</p>

<p>Při tvorbě manuálu bude moci Ministerstvo dopravy využít také zkušenosti řidičů a lektorů z nových <a href="https://kurzy.platformavize0.cz/">zdokonalovacích&nbsp;kurzů pro řidiče s&nbsp;postižením</a> pořádaných Platformou VIZE 0. Cílem platformy je zvyšování bezpečnosti na silnicích. Nyní se zaměřila právě na zdokonalování řidičských schopností lidí s postižením. Kromě kurzů pro řidiče s&nbsp;fyzickým postižením připravila do konce letošního roku také tři určené řidičům s&nbsp;postižením sluchu. Doplní je i kurz pro instruktory autoškol a zkušební komisaře.</p>

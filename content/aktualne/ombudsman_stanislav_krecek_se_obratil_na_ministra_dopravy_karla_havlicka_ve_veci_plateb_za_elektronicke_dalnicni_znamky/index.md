---
title: "Ombudsman Stanislav Křeček se obrátil na ministra dopravy Karla Havlíčka
  ve věci plateb za elektronické dálniční známky "
date: 2021-04-12T12:58:43.402Z
vystupy:
  - tz
perex: "Na ombudsmana se obracejí lidé, kteří zadali do systému na elektronické
  dálniční známky nesprávnou registrační značku vozidla a svou chybu si
  uvědomili až po zaplacení. V současnosti není vždy možné získat za takovou
  platbu peníze zpět, ani zpětně opravit zadanou registrační značku. Systém
  umožňuje zadat dokonce i registrační značky v nesprávném formátu. Ombudsman
  Stanislav Křeček se proto v této věci obrátil na ministra dopravy Karla
  Havlíčka s žádostí o nápravu. "
---
Lze pochopit, že případná oprava ani vrácení peněz nejsou možné ve chvíli, kdy je zadána registrační značka existujícího vozidla. V takovém případě je na tom, kdo nesprávnou značku zadal a zaplatil, aby se spojil s vlastníkem onoho vozidla a pokusili se situaci vyřešit.  

“Jinou situací však je, kdy je zadána neexistující registrační značka. V takovém případě dle mého názoru nemůže docházet k obcházení systému dálničních známek a dotyčnému by měl být zaplacený obnos vrácen, nebo umožněna oprava zadaných údajů, a to bez časového limitu. Současný systém to však dle zkušeností uživatelů neumožňuje,” vysvětluje ombudsman.  

“Kromě toho však systém e-dálnice umožňuje zadat zjevně chybné registrační značky, protože uživatele pustí dál a nechá ho zaplatit. Domnívám, že systém by mohl zákazníky na zadání registrační značky v chybném formátu upozornit. V optimálním případě by byl systém přímo propojen s registrem vozidel a na zadání neprovozované registrační značky by upozornil,” říká k případu Stanislav Křeček.  

Ombudsman v dopise požádal ministra dopravy o vyjádření k současným pravidlům vracení peněz a opravy zadaných údajů při chybném zadání registrační značky a vyzval ho k vyřešení popsaných problémů.
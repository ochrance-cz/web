---
title: Zástupce ombudsmana se obává, že zákon o přístupnosti některých výrobků a
  služeb zůstane jen na papíře. Proto se obrací na ministra průmyslu a obchodu
date: 2025-04-30T09:46:00
vystupy:
  - tz
perex: <p>Na konci června začne platit zákon o požadavcích na přístupnost
  některých výrobků a služeb, který se týká statisíců lidí. Jeho cílem je
  odstranit bariéry v přístupu k výrobkům a službám, jako jsou počítače,
  platební terminály, bankomaty či automaty na jízdní doklady nebo e-knihy.
  Zavedení zákona však doprovází řada nejasností a problémů zejména kvůli
  nejasné komunikaci. Ta vede ke zkreslenému očekávání lidí s postižením nebo
  jinými specifickými potřebami, že od července budou všechny výrobky a služby
  na trhu skutečně přístupné. Naproti tomu mnozí výrobci či distributoři se
  nesprávně domnívají, že na ně nový zákon nebude dopadat. Proto zástupce
  ombudsmana apeluje na ministra průmyslu a obchodu.&nbsp;</p>
attachments:
  - title: O přístupnosti zboží a služeb
    link: https://www.ochrance.cz/pristupnost/3-pristupnost-zbozi-a-sluzeb/
---
<p>„Z jednání pracovní skupiny k přístupnosti digitálních služeb vyplynulo, že návodné dokumenty k&nbsp;zákonu, které ministerstvo sepsalo, nepůsobí zdařile. Některé subjekty, které mají na naplňování zákona dohlížet (například Česká obchodní inspekce), avizovaly, že žádné kontroly provádět nebudou. Mimo jiné proto, že na provádění kontrol nedostaly žádné zaměstnance,“ shrnul některá zjištění zástupce ombudsmana Vít Alexander Schorm.</p>
<p>Z&nbsp;důvodu řešení těchto systémových problémů oslovil ministra průmyslu a obchodu Lukáše Vlčka. Navrhl, aby ministerstvo svolalo společné jednání všech zapojených aktérů včetně odborníků na přístupnost. „Smyslem setkání by mělo být pojmenování největších problémů a překážek, které mohou nastat v&nbsp;souvislosti s&nbsp;účinností zákona, a otevřená diskuze o možnostech, jak k nim přistupovat. Je zřejmé, že se nepodaří vyřešit vše okamžitě a bezchybně. Důležité je, aby došlo k&nbsp;posunu, i kdyby se mělo jednat jen o dílčí opatření,“ vysvětlil zástupce ombudsmana. Kromě ministra oslovil také vládní zmocněnkyni pro lidská práva Kláru Šimáčkovou Laurenčíkovou, která by se svým týmem mohla přispět na příklad ke zvýšení informovanosti široké veřejnosti.</p>
<p>Zákon provádí unijní směrnici o požadavcích na přístupnost u výrobků a služeb. Samo ministerstvo zatím nemá informace,&nbsp;jak budou jiné členské státy EU na přístupnost výrobků a služeb dohlížet. Proto výrobce a distributory odkázalo s&nbsp;jejich otázkami na kontrolní subjekty. Ty se dotazům ale odmítají věnovat kvůli tomu, že je ministerstvo nedostatečně připravilo na to, co mají dělat. Vzhledem k&nbsp;blížící se účinnosti zákona, schváleného již v&nbsp;listopadu 2023, je nutné zapracovat na tom, aby aktéři našli společná řešení včas.</p>

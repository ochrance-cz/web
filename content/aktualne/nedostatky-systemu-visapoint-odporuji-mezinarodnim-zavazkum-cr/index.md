---
title: "Nedostatky systému Visapoint odporují mezinárodním závazkům ČR"
vystupy:
  - tz
oldUrl: "/aktualne/tiskove-zpravy-2012/nedostatky-systemu-visapoint-odporuji-mezinarodnim-zavazkum-cr"
date: 2012-09-11
perex: "<p>Po dlouhodobém a marném upozorňování na nedostatky systému Visapoint a porušování směrnic EU se ombudsman obrátil na Evropskou komisi. Chce, aby fungování systému Visapoint posoudila.</p>"
---

<!-- imported from the old website -->

<p>Česká republika porušuje závazky vyplývající z práva EU, když fakticky neumožňuje cizincům podat žádost o povolení k dlouhodobému/trvalému pobytu ani tehdy, pokud to přímo vyplývá ze směrnic Evropské unie. Zvlášť alarmující je to v případech, kdy je účelem pobytu sloučení rodiny či studium. Na nedostatky a nefunkčnost systému Visapoint ochránce opakovaně a bezúspěšně upozorňoval jak Ministerstvo zahraničních věcí ČR, tak Ministerstvo vnitra. „<em>K nápravě nevedla osobní jednání, ani korespondence. Obrátil jsem se proto na evropskou komisařku Cecilii Malmström s žádostí, aby v rámci svých kompetencí fungování systému Visapoint posoudila</em>,“ konstatuje veřejný ochránce práv Pavel Varvařovský.</p><p>Visapoint je internetový systém Ministerstva zahraničních věcí, jehož prostřednictvím se cizinec ve vybraných zemích musí zaregistrovat, aby mohl podat žádost o vízum k pobytu v ČR nad 90 dnů nebo žádost o dlouhodobý/trvalý pobyt. (jedná se o tyto země: Rusko, Albánie, Bělorusko, Bosna a Hercegovina, Čína, Gruzie, Kazachstán, Mongolsko, Srbsko, Thajsko, Uzbekistán, Vietnam, Moldavsko, Turecko, Makedonie, Ukrajina, Nigérie, Jordánsko, Spojené arabské emiráty, Azerbájdžán a Filipíny)</p><p>Visapoint byl spuštěn v červnu 2009 a měl přispět k transparentnímu, efektivnímu a komfortnímu vedení vízového procesu. Jeho zavedení na zvlášť exponovaných zastupitelských úřadech ochránce nejprve uvítal, protože díky němu zmizely z konzulátů místními spekulanty organizované fronty, úplatky a dlouhé čekací doby. Už v první polovině roku 2011 však ochránce začal dostávat stížnosti na jeho fungování. Stěžovatelé namítali, že Visapoint neumožňuje zaregistrovat se, tudíž nemohou o dlouhodobé vízum nebo dlouhodobý/trvalý pobyt ani požádat. Zavedením povinnosti zaregistrovat se k podání žádosti prostřednictvím Visapointu a současně nefunkčností tohoto systému je žadatelům kladena nesplnitelná podmínka. Právo na podání žádosti a na přístup ke správnímu orgánu je přitom základní náležitostí práva na spravedlivý proces.</p><p>„<em>Visapoint porušuje unijní právo, kterým je Česká republika vázána</em>,“ upozorňuje ombudsman Pavel Varvařovský. „<em>Podmínka zaregistrovat se k podání žádosti ve Visapointu, který ovšem dlouhodobě nenabízí žádné volné termíny, se totiž vztahuje i na cizince, kteří chtějí žádat o dlouhodobý či trvalý pobyt za účelem sloučení rodiny nebo za účelem studia. Na tyto pobyty přitom mají cizinci, pokud splní stanovené podmínky, právní nárok. Bezproblémový přístup k podání žádosti musí být proto samozřejmostí</em>,“ vysvětluje</p><p>Směrnice 2003/86/ES při splnění stanovených podmínek jednoznačně zakotvuje právo na sloučení rodiny. Neurčuje členským zemím, jakým způsobem mají tento závazek plnit, je ale jejich povinností upravit vnitrostátní legislativu a praxi tak, aby byl zajištěn nikoli jen iluzorní, ale faktický výkon tohoto práva. To samé platí i v případě směrnice 2004/114/ES, jejímž smyslem je umožnit příslušníkům třetích zemí studium, výměnný studijní pobyt či neplacenou odbornou přípravu na územní členského státu EU. </p><p>Průběžným monitorováním ochránce ověřil, že například ani při průběžných šestnácti pokusech nebylo možné zaregistrovat se k podání žádosti o dlouhodobý pobyt za účelem sloučení rodiny na Zastupitelském úřadu v Hanoji, stejné problémy zjistil v Astaně, Lvově, Taškentu, na zastupitelských úřadech a konzulátech v Ruské federaci a na Ukrajině. Obdobnou situaci zaznamenal i v případě registrací k podání žádosti o dlouhodobé vízum/pobyt za účelem studia. Stěžovatelé, kteří se na ochránce obrátili, nevládní organizace a advokátní kanceláře zastupující cizince upozorňují také na skutečnost, že v některých případech Visapoint zdánlivě nabízí určité termíny jako volné, ale při pokusu o jeho registraci systém sdělí, že je termín nedostupný. Vzápětí je ovšem opět nabízen jako volný. Takové fungování vyvolává pochybnosti o transparentnosti systému Visapoint a vede k cizinci naznačovaným podezřením, že existují „zprostředkovatelé“, kteří za úplatu registraci ve Visapointu dokážou zařídit.</p><p>Ochránce řešil například případ příslušníka české krajanské komunity na Ukrajině, s trvalým pobytem v ČR, jehož ukrajinská manželka se řadu týdnů marně snažila zaregistrovat ve Visapointu, aby mohla podat žádost o povolení dlouhodobého pobytu za účelem sloučení rodiny. Ani manželovi se z Česka déle než měsíc nedařilo sjednat jí přes Visapoint termín. Věc se podařilo posunout až po zásahu ochránce.</p><p>Tento stav považuje ombudsman Pavel Varvařovský za nepřijatelný: „Fungování systému Visapoint odporuje mezinárodním závazkům České republiky a je v rozporu i s nejzákladnějšími principy práva na spravedlivé řízení.“</p><p>(Pozn. O povolení dlouhodobého pobytu za účelem sloučení rodiny může žádat cizinec, který je manželem nebo nezaopatřeným dítětem jiného cizince, pobývajícího v ČR po zákonem stanovenou dobu (15 měsíců) na základě povolení k dlouhodobému nebo trvalému pobytu. Pokud tato podmínka splněna není, může rodinný příslušník žádat alespoň o dlouhodobé vízum (90 dnů – půl roku) za účelem sloučení rodiny. Cizinec musí předložit cestovní doklad, doklad potvrzující účel pobytu na území, prostředky k pobytu, doklad o zajištění ubytování po dobu pobytu.)</p><h2>Nedodržování lhůt v řízeních o pobytu cizinců může být pro stát nákladné</h2><p>Rostoucí počet stížností na průtahy v řízeních Odboru azylové a migrační politiky Ministerstva vnitra ve věcech pobytu cizinců vedou ochránce k závěru, že se nejedná o ojedinělé individuální pochybení, ale o systémový problém. Ochránce se pravidelně setkává s případy, kdy rozhodnutí není vydáno ani půl roku, dokonce ani rok od podání žádosti o vydání povolení k dlouhodobému pobytu, povolení k trvalému pobytu či povolení k přechodnému pobytu. Zákon o pobytu cizinců přitom ve většině případů, kdy je žádost o přechodný/dlouhodobý/trvalý pobyt podávána na území ČR, stanovuje lhůtu k vyřízení 60 dnů. Totéž platí i při prodlužování těchto pobytů na území. </p><p>„<em>Považuji to za důsledek nezvládnutého přechodu této agendy z cizinecké policie na Ministerstvo vnitra. Důsledkem je nejen reálné riziko zvýšených výdajů na straně státu, ale i vážné porušování práv cizinců na spravedlivý proces</em>,“ upozorňuje ombudsman Pavel Varvařovský. </p><p>Podle sdělení odboru azylové a migrační politiky bylo v uplynulém roce podáno 203 žalob na nečinnost v řízeních ve věcech pobytu cizinců. Jde o žaloby, v nichž se cizinci domáhají zatím jen toho, aby soud nařídil úřadu rozhodnout v jejich věci. Dosud bylo rozhodnuto o 38 žalobách a Městský soud v Praze přiznal žalujícím, kteří byli zastoupeni advokátem náklady řízení. Vzhledem k tomu, že téměř každé řízení u odboru azylové a migrační politiky je průtahové, lze očekávat, že počet podaných žalob bude stoupat. Vzhledem k tomu, že jde o žaloby týkající se oprávněného nároku, ve většině případů stát zaplatí advokátovi protistrany na nákladech řízení u každé z nich přes 7000 Kč jenom na odměně za právní zastupování. </p>Nepřiměřená délka správního řízení porušuje právo na spravedlivý proces a může mít za následek i odpovědnost státu za vzniklou škodu a nemajetkovou újmu. „<em>V současné situaci, kdy stížností na průtahy v řízeních přibývá, se dá očekávat, že se stát bude muset vypořádat se zvýšeným počtem žádostí cizinců o odškodnění za nesprávný úřední postup, tj. v tomto případě za neschopnost rozhodnout v zákonem stanovené lhůtě</em>,“ upozorňuje ombudsman Pavel Varvařovský. Nejčastěji se setkává se stížnostmi, kdy dochází k průtahům ve vydání povolení k pobytu manželům či manželkám, nebo cizincům, kterým je pobyt opakovaně prodlužován. <br /><p></p>

---
title: "Zástupkyně ochránce varuje před neplatným potvrzením o způsobilosti k řízení"
oldUrl: "src/www.ochrance.cz/aktualne/tiskove-zpravy-2010/zastupkyne-ochrance-varuje-pred-neplatnym-potvrzenim-o-zpusobilosti-k-rizeni"
date: 2010-06-08
perex: "<p></p><p>Formuláře, na nichž lékaři potrzují řidičům nad 60 let jejich zdravotní způsobilost k řízení motorových vozidel, ne vždy odpovídají platným právním předpisům. Řidičům s takovým potrzením pak hrozí pokuta ve výši 5-10 tisíc Kč a zákaz řízení na 6-12 měsíců.</p>"
---

<!-- imported from the old website -->

<h4>Pozor na neplatná potvrzení o způsobilosti k řízení.</h4><p>Formuláře potvrzující řidičům nad 60 let jejich zdravotní způsobilost k řízení motorových vozidel nemusí vždy odpovídat platným právním předpisům. Zástupkyně veřejného ochránce práv zjistila, že lékaři často používají starý tiskopis, který nesplňuje požadavky vyhlášky č. 277/2004 Sb., o zdravotní způsobilosti k řízení motorových vozidel, a řidiči s takovým potvrzením se tak bez vlastního zavinění dopouštějí přestupku řízení bez povinného posudku. Hrozí jim pak pokuta ve výši 5 – 10 tisíc Kč a zákaz řízení na dobu 6 měsíců až jednoho roku.</p><p>Vyhláška o zdravotní způsobilosti k řízení motorových vozidel přesně stanovuje, jaké údaje musí potvrzení obsahovat, v příloze uvádí vzor potvrzení s tím, že grafická podoba potvrzení může být odlišná, obsah však musí být zachován. Pokud řidič přeloží policii při kontrole potvrzení s jiným obsahem či s chybějícími údaji, které vyhláška vyžaduje, nemůže policie postupovat jinak, než vyhodnotit záležitost jako spáchání přestupku.</p><p>Zástupkyně veřejného ochránce práv je přesvědčena, že pochybení se v těchto případech dopouštějí lékaři, kteří vystavují potvrzení nesplňující podmínky stanovené právními předpisy. Vydání potvrzení o zdravotní způsobilosti k řízení přitom není bezplatné a řidiči za něj u lékaře musí uhradit okolo 300 Kč. Za alarmující považuje v této souvislosti zástupkyně ochránce zjištění, že lékaři v některých případech trvají na starých formulářích i přes upozornění, že tyto formuláře již nevyhovují předpisům. </p><p>Výrobce formulářů kontaktovaný v souvislosti s konkrétním případem potrestaného řidiče, zástupkyni ochránce potvrdil, že sice vydává a nabízí formuláře odpovídající požadavkům vyhlášky, ale někteří lékaři si výslovně přejí formuláře staré. Svůj požadavek odůvodňují přáním žadatelů. Zatímco původní potvrzení byla stejného formátu, jako doklady k vozidlu, nová je nutno překládat a hrozí tak jejich poškození či ztráta.</p><p>Zástupkyně ochránce musela v šetřených případech konstatovat, že se správní orgány nedopouštějí pochybení, pokud trestají řidiče bez platného potvrzení o zdravotní způsobilosti. Vzhledem k tomu, že se působnost daná zákonem o veřejném ochránci práv nevztahuje na lékaře, považuje zástupkyně ochránce za nutné upozornit přímo veřejnost na možné potíže, do nichž se řidiči nad 60 let mohou dostat. Současně hodlá oslovit ministerstvo zdravotnictví s žádostí, aby metodicky působilo na lékaře a upozornilo je na nutnost respektovat při vydávání potvrzení platné právní předpisy. Ke zvážení však dává, zda by skutečně formát těchto formulářů neměl být změněn, aby byl praktický a vyhovoval způsobu užití.</p><p class="MsoNormal" style="MARGIN: 0cm 0cm 0pt">Platný vzor formuláře je k dispozici na webu ministerstva dopravy:</p><p class="MsoNormal" style="MARGIN: 0cm 0cm 0pt"><a title="Otevření do nového okna" href="http://www.mdcr.cz/cs/Silnicni_doprava/Ridicske_prukazy_Autoskoly/Ridicske_prukazy/Formulare_zdravotni_zpusobilosti.htm" target="_blank">http://www.mdcr.cz/cs/Silnicni_doprava/Ridicske_prukazy_Autoskoly/Ridicske_prukazy/Formulare_zdravotni_zpusobilosti.htm</a> <img alt="" src="https://www.ochrance.cz/typo3/ext/od_linkdesc/icons/external.gif" class="od_linkdesc_icon_external" /></p><p></p>

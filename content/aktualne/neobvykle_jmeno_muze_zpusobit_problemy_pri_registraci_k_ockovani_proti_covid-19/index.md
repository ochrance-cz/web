---
title: Neobvyklé jméno může způsobit problémy při registraci k očkování proti COVID-19
date: 2021-07-14T15:47:09.514Z
vystupy:
  - tz
perex: Díky případu stěžovatelky, jejíž totožnost nedokázal registrační systém k
  očkování proti COVID-19 ověřit v registru obyvatel, jsme zjistili, že může jít
  o víc než jen individuální problém. Přestože má stěžovatelka české občanství i
  české rodné číslo a údaje v prvním kroku registrace vyplnila správně, systém
  ji nepustil dál. Zůstala bez PIN2 a nemohla pokračovat k výběru termínu
  očkování. Podle zjištění ombudsmana není jediná s podobným problémem – na vině
  mohlo být její neobvyklé jméno.
---
<p>Na veřejného ochránce práv se obrátila paní Ha Van Doan s prosbou o pomoc při řešení nepříjemné situace. Při registraci k očkování proti COVID-19 ji po prvním kroku systém nepustil dál, protože ji nedokázal ověřit v Registru obyvatel. Údaje přitom měla vyplněné správně podle svého českého občanského průkazu.</p>
<p>Protože ji očkovací registrační systém v Registru obyvatel nedokázal ověřit, dostala pokyn obrátit se na kontaktní místo CZECH Point: „<em>Tam mi ale řekli, že v Registru mají jen to, co mám na občance a pokud to je správně, tak oni s tím nemohou nic udělat,</em>“ popsala paní Doan ve svém podání ombudsmanovi. Obrátila se i na cizineckou policii. Ani tam jí ale nepomohli, protože není cizinka, ale česká občanka. Ocitla se tak ve slepé uličce. „<em>Nemůžu se očkovat, protože systém mě nedokáže ztotožnit vůči Registru, ale na úřadě říkají, že registr je ok,</em>“ shrnula ve svém podání Ha Van Doan.</p>
<p>Neformálním dotazem na odboru správních činností Magistrátu města Brna, který je počtem občanů největší ohlašovnou pobytu v České republice, jsme zjistili, že se tam s podobnými problémy už v souvislosti s očkováním setkali. Podle tamních úředníků není chyba v nesprávných údajích evidence obyvatel a základního registru.</p>
<p>„<em>Kontaktovali jsme také Ústav zdravotnických informací a statistiky a snažili se zjistit, kde může být problém. Naštěstí se ukázalo, že nejde o systémovou záležitost, týkající se českých státních občanů, jimž bylo občanství uděleno v relativně nedávné době, jak naznačovaly prvotní informace. Příčina je poměrně banální. Někde mezi prvotní registrací a předáním údajů do dalších navazujících informačních systémů může být špatně přepsáno jméno nebo příjmení, případně datum narození. Následně pak systém nedokáže občana správně ztotožnit v základním registru,</em>“ vysvětluje Miloš Valášek, právník z Odboru veřejného pořádku a místní správy Kanceláře veřejného ochránce práv.</p>
<p>Ha Van Doan se nakonec samotné podařilo PIN2 získat, když její údaje opravili ručně.</p>
<p>Pokud tedy lidé při registraci k očkování obdrží informaci, že nemohou dostat PIN2, protože je registrační systém k očkování proti COVID-19 nedokázal identifikovat vůči základnímu registru, a ověří si, že zadali při registraci údaje podle svého občanského průkazu správně, pak by měli kontaktovat linku 1221 a požadovat opravu údajů od jejích operátorů.</p>

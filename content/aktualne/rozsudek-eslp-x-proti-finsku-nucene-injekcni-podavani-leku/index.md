---
title: "Rozsudek ESLP X. proti Finsku – Nucené injekční podávání léků"
tags:
  - Detence
oldUrl: "/ochrana-osob-omezenych-na-svobode/aktuality-z-detenci/aktuality-z-detenci-2012/rozsudek-eslp-x-proti-finsku-nucene-injekcni-podavani-leku/"
date: 2012-08-10
perex: "<p>Odsuzující rozsudek proti Finsku vynesl Evropský soud pro lidská práva v případu dětské lékařky, která byla v rámci trestního řízení nedobrovolně hospitalizována v psychiatrické léčebně a proti její vůli jí byly injekčně podávány léky.</p>"
---

<!-- imported from the old website -->

<p>Evropský soud pro lidská práva vynesl 3. července 2012 odsuzující rozsudek ve věci X. proti Finsku (stížnost č. 34806/04), kde shledal porušení čl. 5 odst. 1 (právo na osobní svobodu a bezpečnost) a čl. 8 (právo na ochranu osobního života) Úmluvy o ochraně lidských práv a základních svobod (dále „Úmluva“). Případ se týkal nedobrovolné hospitalizace stěžovatelky paní X., dětské lékařky, v psychiatrické léčebně, kde jí byly proti její vůli podávány injekčně léky. </p><p>Do léčebny byla stěžovatelka umístěna, aby mohlo proběhnout její psychiatrické vyšetření s cílem zjistit pro účely probíhajícího trestního řízení, zda je vzhledem ke svému duševnímu stavu trestně odpovědná. Paní X. byla podezřelá z napomáhání při únosu matce své dětské pacientky, kdy existovalo podezření na sexuální obtěžování dítěte ze strany jeho otce. </p><p>Převzetí do léčebny za účelem provedení vyšetření nařídil finský soud. Tato hospitalizace trvala od 11. listopadu 2004 do 17. února 2005. Jelikož paní X. byla diagnostikována porucha s bludy (delusional disorder) a byla nezbytná další léčba, byla jí hospitalizace opakovaně prodloužena. Rozhodnutí o prodloužení však neučinil soud, ale primář dané léčebny po obdržení stanoviska dalšího lékaře z tohoto zařízení. Právě v rozhodnutí o pokračování hospitalizace ESLP shledal porušení čl. 5 odst. 1 písm. e) Úmluvy. Nenařídil je totiž soud, paní X. neměla možnost vyžádat si nezávislé psychiatrické stanovisko a neměla ani možnost zahájit sama řízení o přezkumu důvodů, zda trvají podmínky trvání nedobrovolné hospitalizace. </p><p>O zahájení nucené léčby nejprve v únoru 2005 rozhodla finská Rada pro forenzní psychiatrii národního úřadu pro lékařsko-právní záležitosti. Proti tomuto rozhodnutí bylo možné odvolat se k soudu, což stěžovatelka neúspěšně učinila. Rozhodnutí o prodloužení hospitalizace primářem pak automaticky zahrnovala i svolení k pokračování nedobrovolné léčby, včetně nuceného podávání medikace pro případ, že by ji pacientka odmítala. Finský zákon o duševním zdraví totiž umožňuje lékařům rozhodnout o léčbě nezávisle na vůli pacienta.</p><p>Poté, co paní X. odmítla brát léky ústně, lékaři rozhodli o injekčním podávání. Paní X. se těmto injekcím opakovaně bránila. Tvrdila, že podávání injekcí probíhalo násilným způsobem a představovalo napadení její osoby. Po jednom z vážnějších incidentů, kdy s ní podle jejích slov bylo vláčeno po pokoji, a praštila se do stehna o rám postele, se dokonce obrátila na policii, která si vyžádala lékařské vyšetření. Jeho výsledkem bylo konstatování, že pacientka má 10 cm podlitinu na stehně, která mohla vzniknout způsobem popisovaným pacientkou. </p><p>Soud uvedl, že nevznikly pochybnosti o tom, že nucené podávání medikace představuje závažný zásah do fyzické integrity člověka, jejíž ochrana je součástí práva na soukromý život (viz rozsudek ESLP ve věci X. a Y. proti Nizozemí ze dne 26. března 1985, stížnost č. 8978/80, para 20 či rozsudek ve věci Glass proti Spojenému království ze dne 9. března 2004, stížnost č. 61827/00, para 70) a finská vláda toto ani nerozporovala. Soud se však zabýval tím, zda to bylo v souladu s finským právem a zda finské právo poskytuje dostatečné záruky proti svévoli, resp. zda byl zásah do fyzické integrity legitimní ve smyslu odst. 2 čl. 8 Úmluvy. </p><p>Soud shledal, že ačkoli nedošlo k rozporu s finským zákonem, tento neobsahoval dostatečné zákonné záruky proti svévolnému jednání a zásah tak legitimní nebyl. Rozhodování o injekčním podávání léků bylo čistě v rukou lékařů, kteří mohli přijmout i radikální opatření nezávisle na vůli pacienta. Proti rozhodnutí lékaře se nelze odvolat. Navíc tato rozhodnutí nepodléhala žádnému bezprostřednímu soudnímu přezkumu. Sama paní X. neměla žádnou možnost obrátit se na soud s žádostí o přezkum zákonnosti nucené medikace a případného rozhodnutí o jejím ukončení. </p><p>Proti nucenému podávání léků tak chyběly dostatečné právní záruky proti zneužití a paní X. byla odepřena i minimální úroveň ochrany. Nuceným podáváním léků proti vůli pacienta bez možnosti přezkumu či odvolání se tak byl porušen čl. 8 Úmluvy. </p><p></p>

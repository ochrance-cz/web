---
title: "Napojení rodinných domů na cestu v soukromém vlastnictví je rizikem"
tags:
  - Tisková zpráva
oldUrl: "/aktualne/tiskove-zpravy-2019/napojeni-rodinnych-domu-na-cestu-v-soukromem-vlastnictvi-je-rizikem"
date: 2019-05-23
perex: "<p>Stavět rodinný dům „na zelené louce“ s sebou může přinášet určitá rizika, pokud není výstavba domu zkoordinována s výstavbou infrastruktury. Zástupce ombudsmanky se opakovaně setkává s případy developerských projektů výstavby rodinných domů, kdy domy už jsou dokončeny, ale chybí příjezdová komunikace. Ta buď není postavena vůbec, nebo se v souvislosti s ní vyskytnou právní překážky, které nejenže znemožňují její užívání, ale fakticky mohou ohrozit i zkolaudování a užívání vlastních rodinných domů.</p>"
---

<!-- imported from the old website -->

<p>Zástupce ombudsmanky se nedávno zabýval případem ze Středočeského kraje, kdy developer přislíbil předat pozemní komunikaci po dokončení obci, ale ještě před kolaudací cesty zkrachoval a pozemek s cestou koupila další osoba. Vlastníci už  dokončených rodinných domů se ocitli v pasti. Příjezdová cesta není zkolaudovaná, vlastník pozemku nemá povinnost nechat ji zkolaudovat a v tomto případě ani o kolaudaci nežádá. Není ani vázán ústní dohodou developera s obcí o předání dokončené cesty. Místo toho nabízí obci nebo vlastníkům přilehlých rodinných domů, aby si cestu za vysokou cenu odkoupili.<i> „Tyto problémy nelze vyřešit veřejným právem. Stavební zákon, ani zákon o pozemních komunikacích nemohou upravit vztahy a smluvní ujednání mezi jednotlivými aktéry dané situace,“</i> uvádí zástupce ombudsmanky a pokračuje: <i>„Je pochopitelné, že se obec chová jako dobrý hospodář a nelze ji nutit, aby přistoupila na cenové požadavky vlastníka pozemku s cestou. Na druhou stranu má ale obec pomáhat svým občanům řešit problémy týkající se řádného přístupu k nemovitostem a zajištění komfortu bydlení vůbec. Oslovil jsem proto představitele obce s žádostí o vstřícný přístup k dořešení problému, aby mohla být komunikace zkolaudována a uvedena do trvalého užívání.“</i></p> <p>Majitelé domů naštěstí nejsou zcela odříznuti, protože je nezpochybnitelné, že se na pozemku nachází alespoň veřejná účelová komunikace. Vlastník pozemku musí strpět její užívání, ale může silniční správní úřad žádat o omezení užívání. Z pohledu vlastníků nemovitostí tak jde o nejistý a nekomfortní stav.</p> <p>Obce, které developerské projekty na svém území umožňují, by měly podle zástupce ombudsmanky dohlížet na to, že k jejich realizaci dojde v plném rozsahu a koordinovaně. V ideálním případě by výstavbě domů mělo předcházet vybudování a zkolaudování infrastruktury, aby domy mohly být na tuto infrastrukturu napojeny a následně řádně zkolaudovány. Rovněž by se měly obce s developery hned na začátku realizace záměru smluvně dohodnout, že developer pozemek s cestou na obec převede.<i> „Ani vlastníci domů by se neměli spolehnout na ústní přísliby, když do nově budovaných domů investují nemalé finanční prostředky. Měli by si smluvně zajistit, i pod smluvní pokutou, že developer stavbu příjezdové komunikace či další infrastruktury dokončí a zkolauduje do určitého termínu. Pak by se v případě sporů mohli dožadovat smluvních nároků,“</i> doporučuje zástupce ombudsmanky.</p> <p>Většina developerských projektů realizovaných v České republice, proběhne podle všeho bezkonfliktně. Závěr, kdy developer předá dokončenou cestu obci, případně ji obci přenechá za přijatelnou, či symbolickou cenu, je poměrně častý a z hlediska práva nejkomfortnější. V některých případech se developer dohodne s vlastníky domů, že pozemek s cestou za rozumnou cenu společně odkoupí. I když jde z pohledu přístupu k domům také o řešení, není ideální. Přístupová cesta, i když má podobu komunikace s chodníky, se v tomto případě nestává místní komunikací. Místní komunikace totiž vždy vlastní obec a musí se o ně starat a udržovat je. Cesta ve společném vlastnictví zůstává pouze veřejnou účelovou komunikací, jejíž údržbu si musí vlastníci zajišťovat sami, a současně musí umožnit veřejnosti užívání cesty. Budoucnost pak může přinést podílovým vlastníkům další problémy, např. pokud bude někdo z nich nemovitost prodávat, nebo bude podíl součástí dědického řízení.</p><p> V kontextu daného případu zástupce ombudsmanky upozorňuje na zákon o pozemních komunikacích, podle kterého vlastník veřejné účelové komunikace má právo požádat silniční správní úřad o úpravu či omezení veřejného přístupu na tuto komunikaci. Silniční správní úřad může takové žádosti vyhovět jen po projednání s Policií ČR a jen za předpokladu, že úprava či omezení veřejného přístupu je nezbytná k ochraně oprávněných zájmů vlastníka komunikace.</p>

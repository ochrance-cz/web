---
title: Ombudsman vstoupil u Ústavního soudu do řízení o zrušení části očkovací
  vyhlášky
date: 2022-01-12T07:24:43.100Z
vystupy:
  - tz
perex: >
  <p>Veřejný ochránce práv se rozhodl vstoupit u Ústavního soudu jako vedlejší
  účastník do řízení o zrušení části takzvané očkovací vyhlášky. Podle ní bude
  pro vybrané profesní skupiny a lidi nad 60 let očkování proti nemoci covid-19
  od března povinné.</p>
---
<p>Za poslední týden se na ombudsmana obrátilo na 5.000 stěžovatelů, kteří s&nbsp;povinným očkováním seniorů a určitých profesí proti covid-19 nesouhlasí. Většina z&nbsp;nich patří do některé z vyjmenovaných skupin. Pokud by očkování nepodstoupili, hrozí některým z&nbsp;nich například i ztráta zaměstnání. Stěžovatelé argumentují mimo jiné i obavami z možných zdravotních komplikací po podání vakcíny. &nbsp;</p>

<p>Ombudsman už minulý týden požádal ministra zdravotnictví o informace o plánovaných krocích jeho rezortu. Ministr totiž v&nbsp;minulosti předeslal, že uvažuje o změně vyhlášky. Ombudsman ministra v&nbsp;souvislosti s&nbsp;povinným očkováním upozornil například na zvláštní situaci těhotných zaměstnankyň, lidí s&nbsp;kontraindikací nebo těch, kteří prodělali covid-19 v&nbsp;nedávné době a&nbsp;běží jim ochranná lhůta po&nbsp;prodělaném onemocnění.</p>

<p>Zatím veřejný ochránce práv od ministra zdravotnictví odpověď neobdržel. Vzhledem k&nbsp;tomu, že se na Ústavní soud s návrhem na zrušení části očkovací vyhlášky obrátila už skupina senátorů, využil ombudsman svého zvláštního oprávnění a k&nbsp;řízení se připojil jako vedlejší účastník.</p>

<p><em>&bdquo;Lidé mne v posledních dnech zavalili lavinou žádostí, abych sám podal Ústavnímu soudu návrh na zrušení části vyhlášky. V&nbsp;této chvíli ale bylo logické využít možnost vstoupit do stávajícího řízení. Myslím, že teď, když jsem se k&nbsp;řízení u Ústavního soudu připojil, bude stížností na stávající podobu očkovací vyhlášky přicházet znatelně méně. Všem, kteří se na mne dosud obrátili, bych chtěl poděkovat za důvěru. Chápu, že pro mnohé jde o velmi citlivé téma,&ldquo;</em> uvedl ombudsman Stanislav Křeček.</p>

---
title: Nejistota kolem protikoronavirových opatření ohrožuje podle ombudsmana
  důvěru lidí ve fungování právního státu
date: 2021-07-29T07:08:37.800Z
vystupy:
  - tz
perex: Veřejný ochránce práv je mimořádně znepokojen aktuálním děním v
  souvislosti s protiepidemickými opatřeními. Na jedné straně jsou ministerstvem
  zdravotnictví  přijímána opatření s cílem zamezit šíření koronaviru, na straně
  druhé jsou desítky těchto opatření soudy rušeny jako nezákonná. To může mezi
  lidmi vyvolávat nejistotu a otřásat jejich důvěrou v řádnou správu věcí
  veřejných a právní stát jako takový.
---
<p>Neprávnická veřejnost si podle ombudsmana nemusí vždy plně uvědomovat podstatu aktuálních soudních rozhodnutí, kdy soudy neprohlašují protikoronavirová opatření za obsahově chybná, ale při rušení upozorňují na jejich nezákonnost &ndash; především kvůli nedostatečnému odůvodnění.</p>

<p>Samotná existence právního státu je založena na&nbsp;důvěře občanů&nbsp;v&nbsp;respektování kompetencí moci výkonné, zákonodárné a soudní. Ombudsman má za to, že nejistota doprovázející současná&nbsp;protikoronavirová opatření nijak udržování nebo budování této důvěry nenapomáhá. Hrozí tak, že současná situace bude mít vliv i na vztah občanů k budoucí&nbsp;politické reprezentaci.</p>

<p>Události posledních téměř dvou let jasně ukazují, že COVID je zkouškou nejen pro jednotlivce ve vztahu k jejich zdraví, rodině a blízkým nebo k práci, ale je také zkouškou důvěry lidí v systém a politickou reprezentaci, v její motivace i konkrétní kroky. Ani snaha zabránit šíření pandemie nemůže prolamovat základní principy, na kterých je postavena naše společnost.</p>

<p>Také na ombudsmana se v&nbsp;průběhu pandemie obraceli lidé kvůli dopadům protiepidemických opatření na jejich život. Veřejný ochránce práv se zabýval podněty týkajícími se návštěv pacientů nebo doprovodu a návštěv rodičů u nezletilých dětí v&nbsp;nemocnicích. Sledoval také, jak opatření ovlivnila život lidí v&nbsp;zařízeních sociálních služeb nebo těch, kteří se dostávali do složitých situací kvůli omezení přeshraničního pohybu.</p>

---
title: "Úřady musí nevyzvednuté zásilky doručovat do schránky"
tags:
  - Tisková zpráva
oldUrl: "/aktualne/tiskove-zpravy-2015/urady-musi-nevyzvednute-zasilky-dorucovat-do-schranky"
date: 2015-11-27
perex: "<p>Jedním z častých problémů, kterým lidé čelí zcela zbytečně, jsou obtíže při přebírání úředních doporučených dopisů. Doručovatelka nebo doručovatel je doma nezastihne a kvůli pracovní době se zase oni nedostanou na poštu, kde si psaní mohou vyzvednout. Změna správního řádu z roku 2009 měla tento problém vyřešit. V případě nevyzvednutí zásilky má být dopis vhozen do schránky. Pokud je to možné, úřady musí lidem vycházet vstříc. Ne vždy tomu tak skutečně je. </p>"
---

<!-- imported from the old website -->

<p class="MsoNormal">Tomuto problému se věnoval již ombudsman Pavel Varvařovský,
který v minulosti zahájil šetření z vlastní iniciativy a v roce
2013 zaslal krajským úřadům své závěrečné stanovisko. V něm vkládání
nevyzvednutých písemností do schránek nebo na jiná vhodná místa považuje za
standard, od nějž se lze odchýlit jen výjimečně. Zdůvodnění této odchylky by
měl správní orgán zaznamenat ve spise. Nerespektování tohoto pravidla však
řešíme dodnes. </p>

<p class="MsoNormal">Nedávno jsme dokončili šetření, kde dotčený úřad zasílal
doporučené písemné odpovědi stěžovateli na jeho elektronické podání a to
přesto, že stejně tak mohl odpovědět e-mailem. Navíc nedal poště pokyn, aby po
uplynutí úložní doby vložila nevyzvednuté zásilky do schránky. To i přesto, že
o to stěžovatel sám žádal, protože bylo mimo možnosti jeho pracovní doby si
psaní vyzvednout.</p>

<p class="MsoNormal">Takové jednání však jednoznačně odporuje principům dobré
správy. V tomto případě jsme dosáhli nápravy, ale je nutné podotknout, že
by k takovým situacím už nemělo vůbec docházet. </p>

---
title: "Setkání evropských expertů na diskriminaci"
vystupy:
  - tz
oldUrl: "/aktualne/tiskove-zpravy-2012/setkani-evropskych-expertu-na-diskriminaci"
date: 2012-10-19
perex: "<p>Na pozvání veřejného ochránce práv dnes v Brně jedná pracovní skupina Equality Law in Practice evropské sítě antidiskriminačních míst EQUINET, jejímž je ombudsman rovněž členem. Cílem jednání je sdílet evropské zkušenosti z řešení konkrétních případů z oblasti ochrany před diskriminací.</p>"
---

<!-- imported from the old website -->

<p>Zástupkyně ombudsmana dnes v Kanceláři veřejného ochránce práv přivítala 15 členů pracovní skupiny, působících v evropských institucích zabývajících se bojem proti diskriminaci (tzv. equality body). Zasedání pracovní skupiny pravidelně svolává organizace EQUINET se sídlem v Bruselu, jejímž členem je od roku 2010 i český veřejný ochránce práv. </p><p>Setkání tohoto typu považuje zástupkyně ombudsmana za nesmírně přínosné právě proto, že se na něm projednávají konkrétní případy, jednání se účastní úzká skupiny specialistů, takže intenzita sdílení a předávání informací a zkušeností je vysoká. „Výměna mezinárodních zkušeností je o to důležitější, že ombudsman nerozhoduje, ale pouze doporučuje, vysvětluje a upozorňuje. Tímto způsobem se snaží společnost kultivovat, odstraňovat předsudky a stereotypy. K tomu potřebuje co nejvíce informací a poznatků i z jiných evropských zemí,“ uvedla zástupkyně ombudsmana Jitka Seitlová.</p><p>Právníci z pracovní skupiny Equality Law in Practice se na svém pravidelném setkání budou zabývat řešením tří reálných případů týkajících se nerovného zacházení z důvodu národnosti a věku v oblasti přístupu k obecnímu bydlení a zaměstnání. </p><p>Prvními dvěma případy se zabýval rakouský ombudsman pro rovné zacházení a v současnosti je řeší rakouské soudy. Týkají se odmítnutí albánského státního příslušníka v přístupu k obecnímu bytu a pracovněprávní inzerce na pozici uklízeče/uklízečky v kasinu. Kuriózní je, že rakouský loterijní zákon umožňuje, aby byly v kasinu zaměstnány pouze osoby, které mají rakouské státní občanství či občanství EU. Členové pracovní skupiny budou posuzovat, zda se v uvedených případech jednalo o diskriminaci, a předestřou, jak by se obdobný případ řešil v jejich zemích podle domácích antidiskriminačních předpisů.</p><p>Třetí případ má své skutkové pozadí ve Švédsku, kde se soukromá společnost rozhodla v důsledku ekonomické krize propustit 49 zaměstnanců. Kritériem pro výběr propouštěného pracovníka bylo dosažení věkové hranice, kdy zaměstnanci vzniká nárok na výplatu penze ze soukromého penzijního fondu. Jednalo se o osoby, jejichž věk se pohyboval mezi 59 – 63 lety. Z takto propuštěných osob se 29 z nich obrátilo na švédského ombudsmana pro rovnost, který mimo jiné zkoumal, zda nerovné zacházení sleduje legitimní cíl a zda společnost zvolila přiměřené prostředky k jeho dosažení. Společnost tvrdila, že v nepříznivé hospodářské situaci raději rozvázala pracovní poměr s těmi, kteří již byli nějakým způsobem zabezpečeni (formou penzijního příspěvku), než s ostatními (mladšími) pracovníky, kterým nárok na penzi dosud nevznikl. Švédský ombudsman se s argumenty zaměstnavatele nespokojil a tento případ má ve Švédsku soudní dohru. </p><p>V závěru setkání budou členové EQUINETu diskutovat o revizi evropských antidiskriminačních směrnic, kterou chystá spustit v roce 2013 Evropská komise. Pro všechna evropská antidiskriminačního místa, veřejného ochránce práv nevyjímaje, je to jedinečná příležitost, jak se podílet na přípravě nové legislativy EU, která se v nejbližších letech dotkne i České republiky.</p>

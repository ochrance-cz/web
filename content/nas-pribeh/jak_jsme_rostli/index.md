---
title: Jak jsme rostli
num: 1
---
## 2000 – úřady

Původně u nás lidé hledali zastání jen se stížnostmi na postupy či nečinnost úřadů. Lidé se na nás obrací například v oblasti rodinné, pracovní, zdravotnictví, s problematikou daní a financí, průtahů soudů, s důchody a dávkami, se stavebními věcmi či záležitostmi týkající se životního prostředí a veřejného pořádku.

## 2006 – detence

Prvním rozšířením byla agenda dohledu nad omezováním osobní svobody. Ombudsman je od roku 2006 národním preventivním mechanismem (NPM) a chrání lidi omezené na svobodě před špatným zacházením. Tým dohledu nad omezováním osobní svobody provádí návštěvy míst, kde jsou lidé omezení na osobní svobodě. Jezdí například do dětských domovů, domovů pro seniory, psychiatrických nemocnic, věznic, cel a dalších zařízení.

## 2009 – diskriminace

O tři roky později jsme se stali národním orgánem pro rovné zacházení (tzv. Equality Body) a ochranu před diskriminací. Poskytujeme metodickou pomoc obětem diskriminace, provádíme výzkumy v oblasti diskriminace a vydáváme doporučení k prosazování rovného zacházení.

## 2011 – vyhoštění cizinců

Od roku 2011 sledujeme v rámci prevence špatného zacházení vyhoštění a předání cizinců.

## 2018 – volný pohyb občanů EU

Za sedm let nám přibyla další agenda. Stali jsme se orgánem, který sleduje dodržování práv občanů Evropské unie na volný pohyb a pobyt. Monitorujeme práva občanů EU u nás i českých občanů, kteří se ze zahraničí vrátili.

## 2018 – práva lidí s postižením

Ve stejném roce přišlo další velké rozšíření. Od roku 2018 monitorujeme, jak Česká republika naplňuje práva lidí s postižením podle Úmluvy OSN o právech osob se zdravotním postižením (CRPD). Provádíme výzkumy, šetření a vypracováváme doporučení ke zlepšení situace lidí s postižením. Intenzivně přitom spolupracujeme právě s lidmi s postižením, neziskovými organizacemi a především s poradním orgánem ombudsmana pro oblast práv lidí s postižením.

## 2025 – dětský ombudsman

Od 1. července 2025 přichází největší dosavadní rozšíření. Při Kanceláři veřejného ochránce práv vzniká také instituce ochránce práv dětí, nazývaná jako dětský ombudsman. Úkolem dětského ombudsmana bude hájit a prosazovat dětská práva v jednotlivých případech i na systémové úrovni. Prostřednictvím poradního orgánu složeného z dětí bude naslouchat mladé generaci a její názory bude zprostředkovávat dalším institucím. Bude moct podat návrh na zahájení soudních řízení v případě ohrožení práv dítěte. Prošetří stížnosti dětí na úřady a rychle, účinně a srozumitelně jim poradí, jak postupovat při řešení problému. Zaměří se také na dohlížení nad dodržováním práv v dětských zařízeních. Pustí se do monitorování naplňování práv dětí v různých oblastech života a své poznatky bude prosazovat. Zapojí se do připomínkování právních předpisů a dalších dokumentů týkajících se dětí. Bude provádět výzkumy a vydávat doporučení. Ujme se komunikace se zahraničními subjekty. A v neposlední řadě bude vzdělávat a šířit osvětu o právech dětí.

## 2025 – národní lidskoprávní instituce 

Národní lidskoprávní instituce (neboli NHRI – z anglického National Human Rights Institution) vznikne zároveň s dětským ombudsmanem. Hlavní činností bude ochrana a nezávislé prosazování lidských práv. Zaměří se na monitorování situace v oblasti lidských práv. Bude vyhodnocovat, jak naplňování práv zlepšovat a vydávat doporučení, jak předcházet jejich porušování. Mandát NHRI nám svěřuje i úkoly, jako je osvěta a vzdělávání v oblasti lidských práv. Také pro NHRI vznikne poradní orgán složený například z odborníků z vědecké, akademické a duchovní sféry, ze zástupců občanské společnosti, národnostních menšin a dalších společenských skupin. NHRI se bude zabývat spíše systémovými problémy. Od roku 2025 se tak budeme moct věnovat lidským právům i v oblastech, které byly dosud z naší působnosti vyloučeny. NHRI se včlení do všech našich agend a dojde ještě k větší spolupráci napříč celou Kanceláří.

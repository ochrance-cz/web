---
title: Přístupnost zaměstnávání
---

Přístupnost v zaměstnávání znamená vytváření podmínek, které umožní každému, aby se plnohodnotně zapojil do pracovního procesu. Zahrnuje podporu široké škály zaměstnanců, včetně lidí s postižením, rodičů malých dětí, těhotných žen, lidí s dočasným omezením po úrazu, starších lidí nebo mladší generace.

Jak může přístupné zaměstnávání vypadat?

- Zaměstnankyně se sluchovým postižením si při hovoru pomáhá odezíráním. Její kolegové si proto dávají pozor na to, aby jim dobře viděla na obličej a ústa.
- Tatínek čtyřletého syna může čerpat dny zdravotního volna, i když sám není nemocný, ale pečuje o nemocného syna.
- Těhotná zaměstnankyně pracuje v supermarketu u pultu s uzeninami. Vůně jí ale způsobují nevolnost. Proto se dočasně přesunula na úsek pečiva.
- Zaměstnavatel neodrazuje starší uchazeče o zaměstnání tím, že by v pracovní inzerci jako výhodu vyzdvihoval „mladý kolektiv“.

## Výhody přístupného zaměstnávání

[Přístupné zaměstnávání může přinést výhody](https://newsroom.accenture.com/news/2023/companies-that-lead-in-disability-inclusion-outperform-peers-financially-reveals-new-research-from-accenture):

- zaměstnancům: jsou spokojenější, motivovanější a produktivnější,
- zaměstnavatelům: získají širší talentovou základnu, lepší firemní reputaci a snižují fluktuaci zaměstnanců,
- společnosti jako celku: přístupnost v zaměstnávání může podporovat pocit začlenění, ekonomický růst a sociální soudržnost.

## Zaměstnávání lidí s postižením

Úmluva o právech osob se zdravotním postižením ukládá České republice, aby těmto lidem zajistila také přístupné pracovní prostředí ([článek 27 Úmluvy k práci a zaměstnávání](https://www.ochrance.cz/umluva/clanek-27-prace-a-zamestnavani/)).

Podle [dat Českého statistického úřadu](https://csu.gov.cz/produkty/vyberove-setreni-osob-se-zdravotnim-postizenim-2018) jsou zatím lidé s postižením zaměstnaní mnohem méně (40 %), než lidé bez postižení (82 %). To má napravit kvóta pro zaměstnávání lidí s postižením (tzv. povinný podíl) nebo povinnost zaměstnavatele přijmout opatření podle potřeb konkrétního zaměstnance.

### Povinný podíl zaměstnanců s postižením

[Zákon o zaměstnanosti](https://www.e-sbirka.cz/sb/2004/435#par_81-odst_1) ukládá zaměstnavatelům, kteří mají více než 25 zaměstnanců, aby 4 % zaměstnanců tvořili lidé se zdravotním postižením.

Namísto chybějících zaměstnanců ale mohou (odděleně i současně):

1. nakoupit výrobky nebo služby od zaměstnavatelů, kteří zaměstnávají více než 50 % lidí se zdravotním postižením, nebo
2. odvést určitou částku do státního rozpočtu, výše částky je odstupňovaná podle toho, kolik lidí s postižením u zaměstnavatele pracuje, čím více zaměstnanců s postižením, tím je odvod nižší ([§ 82 odst. 1 zákona o zaměstnanosti](https://www.e-sbirka.cz/sb/2004/435#par_81-odst_1)).

### Přiměřená opatření vůči zaměstnancům s postižením

Podle [antidiskriminačního zákona](https://www.e-sbirka.cz/sb/2009/198/2018-01-01#par_3-odst_2) musí zaměstnavatel přijmout přiměřené opatření vůči zaměstnanci s postižením, ledaže by to zaměstnavatele nepřiměřeně zatěžovalo.

Tato opatření zahrnují úpravy pracovního prostředí, pracovních podmínek a pracovních metod tak, aby zaměstnání bylo přístupné a vhodné pro zaměstnance s různými potřebami.

Posuzovali jsme například:

- [přeložení zaměstnance po úrazu na pracoviště blíže domovu](https://eso.ochrance.cz/Nalezene/Edit/6674),
- [práci z domova pro zaměstnankyni s tělesným a psychosociálním postižením](https://eso.ochrance.cz/Nalezene/Edit/10106),
- [online přepis pro neslyšícího ajťáka v rekvalifikačním kurzu](https://eso.ochrance.cz/Nalezene/Edit/13010).

Podle [evropského výzkumu o lidech s postižením na pracovním trhu](https://www.edf-feph.org/digital-skills-accomodation-employment/):

- 25 % zaměstnavatelů má přístupné výběrové řízení,
- 19 % zaměstnavatelů má stanovená pravidla pro poskytování speciálních pomůcek zaměstnancům s postižením,
- 25 % zaměstnavatelů využívá veřejnou pomoc k realizaci přiměřených opatření.

Podle [dat Českého statistického úřadu](https://csu.gov.cz/produkty/vyberove-setreni-osob-se-zdravotnim-postizenim-2018):

- má upravené pracovní podmínky 34 % zaměstnanců s postižením, ale potřebovalo by to dalších 10 % zaměstnanců,
- má upravené pracovní prostředí 7 % zaměstnanců s postižením, ale potřebovalo by to dalších 6 % zaměstnanců.

## Další zdroje

- [Praktická příručka pro zaměstnavatele jak se vyhnout diskriminaci na pracovišti](https://www.ochrance.cz/uploads-import/ESO/nejcastejsi_pripady_diskriminace_na_pracovisti_a_jak_se_jim_vyhnout_-_prakticka_prirucka.pdf) (PDF, 3,3 MB)
- [Praktická příručka pro rodiče na pracovním trhu](https://www.ochrance.cz/uploads-import/ESO/rodicovstvi-a-diskriminace-doporuceni.pdf) (PDF, 380 kB)
- [Podcast k zaměstnávání lidí s postižením](https://www.ochrance.cz/aktualne/na_kavu_s_ombudsmanem_18-_dil_zamestnavani_lidi_s_postizenim/)
- [Podcast o rodičích na pracovním trhu – 1. díl](https://www.ochrance.cz/aktualne/na_kavu_s_ombudsmanem_57-_dil_rodice_na_pracovnim_trhu_i/)
- [Podcast o rodičích na pracovním trhu – 2. díl](https://www.ochrance.cz/aktualne/na_kavu_s_ombudsmanem_58-_dil_rodice_na_pracovnim_trhu_ii/)
- [Podcast o výzkumu na těhotenství a mateřství na pracovišti](https://www.ochrance.cz/aktualne/na_kavu_s_ombudsmanem_93-_dil_co_jsme_zjistili_ve_vyzkumu_tehotenstvi_a_materstvi_na_pracovisti/)
- [Výzkum na zaměstnávání lidí s postižením ve veřejném sektoru – pohled zaměstnavatelů](https://www.ochrance.cz/dokument/vyzkum_crpd/zamestnavani_ozp_-_vyzkum_-_pohled_zamestnavatelu.pdf) (PDF, 881 kB)
- [Výzkum na zaměstnávání lidí s postižením ve veřejném sektoru – pohled lidí s postižením](https://www.ochrance.cz/dokument/vyzkum_crpd/zamestnavani_ozp_-_vyzkum_-_pohled_lidi_s_postizenim.pdf) (PDF, 4,6 MB)
- [Shrnutí výzkumů na zaměstnávání lidí s postižením ve veřejném sektoru](https://www.ochrance.cz/dokument/vyzkum_crpd/shrnuti_vyzkumnych_zprav.pdf) (PDF, 357 kB)
- [Shrnutí výzkumů na zaměstnávání lidí s postižením ve veřejném sektoru – verze pro snadné čtení](https://www.ochrance.cz/dokument/vyzkum_crpd/shrnuti_vyzkumnych_zprav_-_verze_pro_snadne_cteni.pdf) (PDF, 357 kB)
- [Výzkum na těhotenství a mateřství na pracovišti](https://www.ochrance.cz/aktualne/zeny_v_cesku_se_kvuli_tehotenstvi_a_materstvi_setkavaji_v_praci_s_mnohymi_barierami_potvrdil_vyzkum_verejneho_ochrance_prav/vyzkumna_zprava_tehotenstvi_a_materstvi_na_pracovisti.pdf) (PDF, 1 094 kB)
- [Doporučení služebním úřadům ke slaďování rodinného a osobního života s výkonem státní služby](https://www.ochrance.cz/uploads-import/projekt_ESF/2018_0157_Doporuceni_VOP_sladovani_02_WEB.PDF) (PDF, 1 557 kB)
- [Výzkum na slaďování pracovního, osobního a rodinného života na ministerstvech ČR](https://www.ochrance.cz/uploads-import/ESO/101-2017-DIS-JKV-vyzkumna_zprava.pdf) (PDF, 6,4 MB)
- [Komentář Výboru OSN k Úmluvě o právu na zaměstnání](https://www.ochrance.cz/media/obecny_komentar_c._8.pdf) (PDF, 323 kB)

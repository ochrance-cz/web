---
title: Přístupnost informací
---

Stát musí zajistit, aby lidé s postižením:

- informace mohli vyhledávat, získávat a rozšiřovat,
- informacím rozuměli, tedy aby je dostávali srozumitelně (například texty pro snadné čtení s obrázky pro lidi s mentálním postižením, informace ve znakovém jazyce pro neslyšící nebo v Braillově písmu pro nevidomé),
- mohli vyjádřit, co si myslí a potřebují,
- mohli používat komunikační technologie (například webové stránky, mobilní aplikace nebo televize).

## Přístupnost informací na úřadech

**Jak budou na úřadech jednat neslyšící a hluchoslepí lidé?**

Neslyšící a hluchoslepí lidé mají právo vybrat si některý z **komunikačních systémů** [(§ 1 odst. 2 zákona o komunikačních systémech neslyšících](https://www.e-sbirka.cz/sb/1998/155#par_1-odst_2)).

Úřady jim pak **bezplatně** zajistí **tlumočníka** nebo prostředníka pro zvolený systém [(§ 16 odst. 5 správního řádu](https://www.e-sbirka.cz/sb/2004/500#par_16-odst_5)).

Mezi komunikační systémy patří:

- český znakový jazyk,
- znakovaná čeština,
- [prstová abeceda](http://ruce.cz/clanky/3-prstova-abeceda),
- vizualizace mluvené češtiny,
- písemný záznam mluvené řeči,
- [Lormova abeceda](https://www.lorm.cz/legacy/HMN2/obsahCD/neveslo/komunikace.html#lormova-abeceda),
- daktylografika,
- [Braillovo písmo](https://www.lorm.cz/legacy/HMN2/obsahCD/neveslo/komunikace.html#braillovo-pismo) s využitím taktilní formy,
- taktilní odezírání,
- vibrační metoda Tadoma.

### Jak se lidé se zrakovým postižením seznámí se spisem?

Lidé se zrakovým postižením mohou požádat, aby jim úředník nebo úřednice přečetli nahlas obsah spisu a zároveň nahráli zvukový záznam. Nebo mohou požádat svého průvodce, aby místo nich nahlédl do spisu ([§ 38 odst. 3 správního řádu).](https://www.e-sbirka.cz/sb/2004/500#par_38-odst_3)

### Jak by měly úřady jednat s lidmi s mentálním postižením nebo cizinci?

Písemnosti pro lidi s mentálním postižením by úřady měly psát ve formátu pro snadné čtení ([easy to read](https://easyread.tech/blogs/blog/easy-read-simple-english-explained?srsltid=AfmBOopoodIT9u51gF5DUqnAWVY9JeOaMXj0XHGRNnrT0jkHGhMTxrRg)) a pro cizince srozumitelně ([plain language](https://easyread.tech/blogs/blog/easy-read-simple-english-explained?srsltid=AfmBOopoodIT9u51gF5DUqnAWVY9JeOaMXj0XHGRNnrT0jkHGhMTxrRg)). Základní pravidla popisuje například [evropská brožura pro tvorbu snadno srozumitelných informací](https://www.inclusion-europe.eu/wp-content/uploads/2017/06/CZ_Information_for_all.pdf) (PDF, 1 045 kB).

## Přístupnost informací na soudech

### Dostanou neslyšící a hluchoslepí lidé u soudu bezplatně tlumočníka?

Ano, pokud mají průkaz ZTP nebo ZTP/P a současně jsou účastníky soudního řízení ([§ 8 odst. 2 zákona o komunikačních systémech neslyšících).](https://www.e-sbirka.cz/sb/1998/155#par_8-odst_2) To znamená, že jim soud nedá tlumočníka, například pokud se na jednání přijdou podívat jako veřejnost.

## Přístupnost webových stránek a mobilních aplikací pro lidi se zrakovým a sluchovým postižením

### Co je „přístupnost“ webu nebo mobilní aplikace?

Web nebo mobilní aplikace jsou přístupné pro lidi se zrakovým a sluchovým postižením, pokud je mohou jednoduše ovládat a získat všechny informace, které obsahuje.

### Co nejčastěji brání přístupnosti webu nebo mobilní aplikace?

- Obsah není logicky uspořádaný nebo není dostatečně rozdělen pomocí nadpisů.
- Text splývá s pozadím (není dost rozdílný).
- Obrázky, fotografie, grafy nebo tabulky postrádají popis (tzv. alternativní text). Videa nemají titulky nebo textové popisky.
- Nedají se ovládat pouze prostřednictvím klávesnice.
- Nejsou uzpůsobené pro používání tzv. asistivních pomůcek (například odečítač obrazovky).
- Odkazy na jiné webové stránky nebo zdroje nejsou jasné a popisné.

### Které předpisy upravují přístupnost webů a mobilních aplikací?

Především jde o:

- [zákon o přístupnosti internetových stránek a mobilních aplikací](https://www.e-sbirka.cz/sb/2019/99),
- [směrnici EU o přístupnosti internetových stránek a mobilních aplikací subjektů veřejného sektoru](https://eur-lex.europa.eu/legal-content/CS/TXT/PDF/?uri=CELEX:32016L2102) (PDF, 405 kB),
- prováděcí rozhodnutí Komise: [2018/1523](https://eur-lex.europa.eu/legal-content/CS/TXT/PDF/?uri=CELEX:32018D1523) (PDF, 383 kB), [2018/1524](https://eur-lex.europa.eu/legal-content/CS/TXT/PDF/?uri=CELEX:32018D1524) (PDF, 405 kB), [2021/1339](https://eur-lex.europa.eu/legal-content/CS/TXT/PDF/?uri=CELEX:32021D1339) (PDF, 366 KB).

### Kdo musí zajistit přístupnost svého webu nebo mobilní aplikace?

Přístupnost svého webu nebo mobilní aplikace musí zajistit především stát (jeho instituce: úřady, soudy), kraje a obce, některé jejich příspěvkové organizace (Národní divadlo, Národní muzeum, aj.), veřejné výzkumné instituce, školy a další. Tyto tzv. **povinné subjekty** určuje [§ 3 zákona o přístupnosti internetových stránek a mobilních aplikací](https://www.e-sbirka.cz/sb/2019/99#par_3).

### Platí výjimky z této povinné přístupnosti?

Povinné subjekty musejí přístupnost zajistit jen tak, **aby je to nepřiměřeně nezatěžovalo**. V odůvodněných případech tak nemusí být přístupná **část jejich webu**. Například kdyby úpravy byly nepřiměřené rozpočtu daného subjektu, nebo kdyby na nich muselo pracovat nepřiměřené množství jeho zaměstnanců.

### Jak si povinný subjekt ověří přístupnost svého webu nebo mobilní aplikace?

Přístupnost si povinný subjekt může ověřit:

- sám pomocí automatizovaného nástroje (například [Accessibility Checker](https://www.accessibilitychecker.org/) nebo [WAVE Web Accessibility Evaluation Tool](https://wave.webaim.org/)); ten ale neodhalí všechny nedostatky a nerozpozná jejich závažnost,
- prostřednictvím auditu, o který může požádat specializovanou společnost.

### Jak uživatel webu zjistí, jestli je přístupný?

Na webu povinných subjektů je tzv. **prohlášení o přístupnosti**. Obsahuje:

- všechny nedostatky celého webu i jeho jednotlivých částí,
- informaci o nepřístupnosti kvůli nepřiměřené zátěži a náhradní řešení, jak získat nepřístupné informace (například kontakt na osobu, která jim je sdělí),
- kontakt pro zaslání zpětné vazby k přístupnosti,
- kontakt na Digitální a informační agenturu pro oznámení problémů s přístupností.

[Prohlášení o přístupnosti](https://www.ochrance.cz/pristupnost/prohlaseni/) má i web ombudsmana.

### Kdo kontroluje přístupnost webů a mobilních aplikací a poskytuje povinným subjektům metodickou pomoc?

Od dubna 2023 zajišťuje kontrolu a metodickou pomoc [Digitální a informační agentura](https://www.dia.gov.cz/).

### Kde se dozvím víc o přístupnosti webů?

Více se dozvíte například na webu [Poslepu](https://poslepu.cz/), [WebAIM](https://webaim.org/) nebo [Web Accessibility Initiative](https://www.w3.org/WAI/).

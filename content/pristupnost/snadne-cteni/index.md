---
title: Co dělá ombudsman? (Snadné čtení)
---

Ombudsman je člověk, který pomáhá lidem.

Má kancelář v Brně, ale pomáhá lidem z celé České republiky.

Pomůže a poradí vám, když máte potíže s úřady.

Ombudsman pomůže, když se k vám někdo chová hůř než k ostatním lidem.

Také poradí a pomůže, když jste někde zavřeni a chovají se tam k vám špatně.

## Máte potíže s úřady

Ombudsman vám pomůže, když úřady dělají něco špatně nebo nedělají, co by měly.

Ombudsman pomůže, když úřadům trvá moc dlouho vyřešit váš problém.

Ombudsman pomůže, když se k vám úředníci nechovají dobře a jsou neochotní.

> _Příklad paní Mileny:_
>
> Měla jsem hodně malý důchod. Neměla jsem kvůli tomu peníze.
>
> Stěžovala jsem si ombudsmanovi.
>
> Ombudsman zjistil, že mi úřady důchod špatně spočítaly.
>
> Ombudsman mi pomohl. Úřady mi důchod spočítaly správně a mám víc peněz.

## Někdo se k vám chová hůř než k ostatním

Myslíte si, že je to proto, že máte postižení

nebo jste starý

nebo se musíte starat o děti

nebo jste z jiného státu.

Tomu se říká diskriminace a ta je zakázaná.

> _Příklad paní Jany:_
>
> Chtěla jsem darovat krev.
>
> V nemocnici mě odmítli, protože jsem nevidomá.
>
> Stěžovala jsem si ombudsmanovi a ten mi pomohl.
>
> Řekl, že je to diskriminace a diskriminovat se nesmí.
>
> Zařídil, že nemocnice změnila pravidla, aby mohli darovat krev i lidé, kteří nevidí.

## Jste někde zavření a chovají se tam k vám špatně

Ombudsman vám pomůže, když jste v domově pro seniory.

Nebo domově pro osoby s postižením.

Nebo jste v nemocnici.

Nebo na jiném místě, odkud nemůžete bez dovolení odejít.

> _Příklad pana Mirka:_
>
> Bydlím v domově pro osoby se zdravotním postižením a vadilo mi, že tam musím celý den nosit pyžamo.
>
> Řekl jsem to právničce od ombudsmana, která u nás byla na kontrole.
>
> Díky tomu teď můžeme všichni nosit přes den svoje normální oblečení.

[Chci si ombudsmanovi stěžovat](odkaz na formulář v Easy Read)

[Jak se na ombudsmana obrátit?](/pristupnost/)

---
title: Přístupnost prostředí
---

## Každému by měly být přístupné nové i obnovované budovy, komunikace a veřejná prostranství

Přístupnost znamená, že prostory může samostatně a bezpečně využít kdokoliv, i lidé s omezenou schopností pohybu a orientace. Těmi jsou:

- lidé se zdravotním postižením,
- starší lidé,
- těhotné ženy,
- lidé doprovázející dítě v kočárku nebo dítě do 3 let věku.

Přístupnost lze zajistit například pomocí:

- bezbariérových ramp,
- výtahů,
- hmatových, akustických či signálních prvků,
- nebo označením prostorů symboly pro lidi na vozíku, lidi se zrakovým nebo sluchovým postižením.

## Přístupnost těchto prostor upravují předpisy stavebního práva a jejich dodržování kontroluje stavební úřad

Přístupnost upravuje hlavně [stavební zákon](https://www.e-sbirka.cz/sb/2021/283/2024-07-01), [vyhláška o požadavcích na výstavbu](https://www.e-sbirka.cz/sb/2024/146/2024-07-01) a technická norma k přístupnosti ([ČSN 73 4001 Přístupnost a bezbariérové užívání staveb](https://csnonlinefirmy.agentura-cas.cz/html_nahledy/73/519660/519660_nahled.htm)). S obsahem technické normy se můžete seznámit zdarma přes [sponzorovaný přístup](https://sponzorpristup.agentura-cas.cz/) nebo ve [formátu Word](https://mmr.gov.cz/cs/ministerstvo/stavebni-pravo/pravo-a-legislativa/novy-stavebni-zakon/vyhlasky/navrh-vyhlasky-o-pozadavcich-na-vystavbu) na webu Ministerstva pro místní rozvoj.

Tyto předpisy musí dodržet již projektant stavby, jinak stavební úřad záměr nepovolí. Pokud stavebník poruší podmínky v projektu nebo povolení, jde o nepovolenou stavbu. Stavební úřad zahájí řízení o odstranění stavby a o přestupku.

Pokud přestane být přístupný starší prostor, přestože má být přístupný, stavební úřad prostor zkontroluje a vyzve vlastníka, aby provedl úpravy, které prostor opět zpřístupní.

**Máte výhrady k právní úpravě normy „Přístupnost a bezbariérové užívání“?**
Napište nám, v čem podle vás norma nevyhovuje a jak byste ji upravili. Pro odeslání připomínek využijte [tento formulář](https://forms.gle/Gokh9vS3D1zkeqWJ8). Slouží odborné i laické veřejnosti a lze jej volně šířit. Připomínky sbíráme průběžně a dlouhodobě – posílat je můžete bez časového omezení. Podporujeme participaci lidí s postižením a vůbec všech, kdo mají zájem přispět svými poznatky z praxe. Vaše zkušenosti mohou zlepšit normu „Přístupnost a bezbariérové užívání“. Dejte nám o nich vědět! Proč je to důležité? Chceme, aby z veřejných míst mizely překážky a bariéry. S připomínkami seznámíme Ministerstvo pro místní rozvoj a budeme prosazovat, aby se odrazily v novele normy. 

## Co když prostor není přístupný?

Na nepřístupnost můžete upozornit stavební úřad, v jehož obvodu se prostor nachází. Popište jednotlivé překážky – co přesně a jak brání užívání prostoru. Stavební úřad musí situaci prověřit. Pokud o to požádáte, vyrozumí Vás, jak s Vaším upozorněním naložil.

Pokud stavební úřad nezakročí (nekoná), můžete se obrátit na nadřízený stavební úřad. Pokud to nepomůže, můžete napsat ombudsmanovi. Více v [letáku Ombudsman](https://www.ochrance.cz/letaky/ombudsman/ombudsman.pdf) (PDF, 686 KB).

## Kterými případy jsme se již zabývali?

- [Bezbariérové úpravy vstupu do bytového domu](https://eso.ochrance.cz/Nalezene/Edit/11318)
- [Přístupnost náměstí](https://eso.ochrance.cz/Nalezene/Edit/10922)
- [Nepovolené chodníky v přírodním parku](https://eso.ochrance.cz/Nalezene/Edit/10860)
- [Výzkum na bezbariérovost ve stavebním právu](https://www.ochrance.cz/uploads-import/ESO/Vl.%20in%20-%203822-21-JSV%20-11%20%28v%C3%BDzkum%20bezbar%29-final.pdf) (PDF, 355 kB)
- [Záznam z konference k přístupnosti a bezbariérovému užívání staveb](https://www.ochrance.cz/dokument/pristupnost_a_bezbarierove_uzivani_staveb/)

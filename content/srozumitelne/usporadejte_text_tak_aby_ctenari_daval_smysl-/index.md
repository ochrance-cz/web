---
title: Uspořádejte text tak, aby čtenáři dával smysl
num: 12
---
V některých písemnostech je základní osnova daná. Například ve správním rozhodnutí nejdříve napíšete výrok, pak odůvodnění a nakonec hodnocení. V jiných písemnostech si celou strukturu stavíte sami.

Pokud se řídíte pravidly této příručky, už víte, komu píšete a čeho chcete dosáhnout. Už víte, co chcete sdělit a co sdělovat nemusíte. Pokud jste postupovali podle metody z šílence soudcem, napsali jste na papír všechno, co vás napadlo, a vyškrtali to, co sdělit nepotřebujete. Teď budete architektem a napíšete plán, osnovu sdělení.

Ptáte se, jak by čtenář asi o sdělení uvažoval. Podle toho budete psát. Například můžete postupovat chronologicky, nebo po tématech.

V následujícím příkladu hygienická stanice nařizuje rodičům školních dětí karanténu kvůli onemocnění covid-19. Představte si, že jste rodič dítěte a s karanténou se setkáváte poprvé. Co by vás zajímalo? Co byste chtěli vědět nejdříve? Asi byste chtěli vědět toto:

* Co musím během karantény dělat?
* Do kdy karanténa potrvá?
* Kdy se na dítě karanténa nevztahuje?
* Týká se karanténa jenom dítěte nebo i ostatních členů rodiny?
* Mám nechat dítě testovat? Kdy? Mám to někomu hlásit? Může dítě ven?

Zkuste na otázky podle textu odpovědět. Najdete odpovědi snadno? Je v textu všechno, co vás zajímá?

{{< nevhodne >}}

Dne **4. 2. a 5. 2. 2021** byly Vaše děti v kontaktu s osobou, která je Covid pozitivní. Epidemiologickým šetřením byly shledány důvody pro karanténní opatření do **15. 2. 2021**.

Pokud je v době **do 90 dnů od ukončení izolace po prodělaném onemocnění** dítě v kontaktu v rodině nebo ve škole s další COVID-19 pozitivní osobou, karanténa se na něj nevztahuje, tj. nepožaduje se ani testování, pokud nejeví známky onemocnění.

**Karanténní opatření stanovené mimořádným opatřením MZ ČR aktuálně zahrnují: domácí karanténu minimálně po dobu 10 dnů a vyšetření výtěr z krku a z nosu (RT-PCR test na přítomnost viru SARS-CoV-2)** v rozmezí 5. až 7. dne od posledního kontaktu s pozitivně testovanou osobou, nejpozději však do 10. dne.

Pokud bude osoba v karanténě bez klinických obtíží a **výsledek z odběru bude negativní**, karanténa končí (**po uplynutí min. 10 dnů** od posledního kontaktu s pozitivně testovanou osobou).

Na základě mimořádného opatření ministra zdravotnictví č. j. MZDR 40555/2020-1/MIN/KAN ze 24. září 2020, čl. II, bod 2 se s účinností od 25.9. 2020 do odvolání, nařizuje provést **všem osobám, včetně dětí bez ohledu na věk, kterým byla nařízena karanténní opatření**, v rozmezí 5. až 7. dne od posledního kontaktu s pozitivně testovanou osobou, nejpozději do 10. dne, RT-PCR test na přítomnost viru SARS-CoV-2. **Provedení testu je tímto opatřením nařízeno všem osobám v karanténě bez rozdílu.** 

Důsledné provádění testování osob v karanténě, umožní odhalení dalších případných infikovaných osob, jejich izolování a vyhledání jejich dalších kontaktů.

Testování je tak důležitým nástrojem k zabránění šíření epidemie onemocnění covid-19.

**Seznam odběrových míst**: <https://koronavirus.mzcr.cz/seznam-odberovych-center/>

Při karanténě je nutné zůstat v domácí izolaci, nechodí se na nákupy ani jinam.

Rady a doporučení pro domácí karanténu/izolaci viz: <http://www.hygpraha.cz/dokumenty/rady-a-doporuceni-pro-domaci-karantenu-izolaci-5215_5215_519_1.html>

Pokud by se objevily klinické příznaky (suchý kašel, teplota, zažívací obtíže, ztráta chuti a čichu…), je nutno telefonicky kontaktovat ošetřujícího lékaře a konzultovat s ním svůj zdravotní stav. Pokud by se objevily závažné klinické příznaky (vysoké horečky, dušnost apod.), je nutné kontaktovat v případě nedostupnosti lékaře např. pohotovostní službu nebo linku 155 a předat informací o probíhající karanténě. 

**Žádanku na vyšetření osobám v karanténě vystaví ošetřující lékař elektronicky**, na odběrovém místě postačí mít u sebe kartu pojištěnce.

Karanténa se **týká pouze osoby, která byla v úzkém kontaktu s pozitivní osobou, netýká se rodinných příslušníků**. Ty jsou považovány za kontakty kontaktů a pouze v případě pozitivního nálezu u aktuálního kontaktu by byla činěna další opatření u nich.

Toto sdělení slouží k zajištění co nejrychlejšího předání informace osobám (v případě dětí zákonným zástupcům dětí) u kterých byl zjištěn rizikový kontakt s COVID-19 pozitivní osobou. Systém chytré karantény také automaticky generuje všem rizikovým kontaktům „sms“ zprávu o tom, že jste byl/a v rizikovém kontaktu. V případě dětí je „sms“ zpráva e-systémem odeslána na tel. číslo zákonného zástupce, tj. pro upřesnění uvádíme, že tato zpráva se týká dítěte nikoli zákonných zástupců, pro ně karanténa neplatí, platí výše uvedené.

{{< /nevhodne >}}

Asi jste většinu informací našli, ale možná pro vás nebylo snadné se v textu vyznat. Asi jste nečetli souvisle. Zkusíme uspořádat text tak, jak bychom o věci pravděpodobně přemýšleli:

* Děti musí být v karanténě do 15. 2. a musí se nechat testovat na covid-19 v rozmezí 5-10 dnů po setkání s nakaženým.
* V karanténě být nemusí, pokud nemoc nedávno prodělaly a zároveň nemají příznaky onemocnění.
* Karanténa se týká pouze dětí, ne ostatních členů rodiny.
* Co dělat: podrobnosti o izolaci, testování, uvědomění pediatra, objevení příznaků, konci karantény.
* Další informace, třeba o právním základu karantény nebo kde se dozvíte více.

To je základní osnova. Teď ji naplníte textem.

V metodě z šílence soudcem budete tesařem i soudcem.
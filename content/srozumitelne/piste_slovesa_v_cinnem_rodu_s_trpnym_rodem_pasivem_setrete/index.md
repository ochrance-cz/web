---
title: Pište slovesa v činném rodu, s trpným rodem (pasivem) šetřete
num: 22
---
Slovesa v trpném rodu se hůře čtou než slovesa v rodu činném. Přesto je jako úředníci máme v DNA, je to tajné poznávací znamení úředního textu. Krásně nám zamlžují, kdo je za co zodpovědný. Například:

{{< nevhodne >}}

Ze spisu stavebního úřadu nebylo zjištěno, že by na základě stížnosti stavebníka byla někomu udělena pokuta nebo v tom bylo jakkoliv systematicky konáno.

{{< /nevhodne >}}

Z věty není jasné, kdo nic nezjistil, kdo neudělil pokutu, kdo systematicky nekonal. Nevíme, koho si máme v konkrétní roli představit, proto si musíme původce děje domýšlet, musíme hádat, kdo za tím stojí. Opět hrozí, že si odneseme jinou informaci, než kterou chtěl pisatel sdělit.

Nebo v následujícím příkladu:

{{< nevhodne >}}

Pouze v případě pozitivního nálezu u aktuálního kontaktu by byla činěna další opatření u nich.

{{< /nevhodne >}}

Napíšeme-li „byla činěna“, chceme po čtenáři, aby z kontextu dovodil, kdo opatření učiní. Napišme mu to přímo:

{{< vhodne >}}

Teprve kdyby vaše dítě mělo pozitivní test, nařídili bychom karanténní opatření i ostatním členům domácnosti.

{{< /vhodne >}}

Trpný rod se nám však hodí v následujících případech:

* Důležitý je děj či jeho výsledek, ne jeho původce:

{{< vhodne >}}

V roce 2020 bylo v České republice odcizeno 2526 aut.

{{< /vhodne >}}

* Chceme zmírnit kritiku:

{{< vhodne >}}

Plánovaného cíle letos nebylo dosaženo.

Plánovaného cíle se letos nedosáhlo.

{{< /vhodne >}}

Pokud můžete napsat jak „nebylo dosaženo“ (tzv. trpný rod opisný) tak „se nedosáhlo“ (tzv. trpný rod zvratný), napište raději „se nedosáhlo“. Lépe se to čte.
---
num: 3
title: "Sdělte to, co je pro čtenáře a vyřízení věci podstatné, vypusťte všechno ostatní"
---

V předchozích kapitolách jsme vysvětlili, jak nejlépe uspořádat a vystavět text. 

Prvním předpokladem dobré stavby textu je, že sestavujete pouze informace podstatné pro čtenáře (vypustíte detaily, které ničemu neslouží a nikoho nezajímají) a pro vyřízení věci (aby bylo zřejmé, co tvrdíte a proč). Neexistuje způsob, jak dobře uspořádat zbytečnosti.

Druhým předpokladem je, že vám v textu nechybí informace, které jsou podstatné pro čtenáře (i když vám jsou zřejmé a nepovažujete za důležité je sdělovat) a pro vyřízení věci (nejčastěji chybí části právního pravidla).

Nejprve popíšeme, jak psát právní pravidla, jak psát věcné informace a doporučení, a nakonec vám ukážeme příklad, kde všechno spojíme dohromady.

## Pište právní pravidla tak, aby se čtenář dozvěděl podstatný právní rámec pro věc

Napsat srozumitelně a přesvědčivě právní pravidlo je klíčem ke srozumitelnosti. Jakmile čtenář porozumí, co je po právu, lépe porozumí, jaká skutková zjištění jsou v dané věci důležitá a proč je úřad hodnotí právě tak. 

Srozumitelného vysvětlení právního pravidla můžeme dosáhnout několika způsoby, které na sebe navazují. Popíšeme je postupně v této kapitole.

### Uvádějte (právě) ta právní pravidla, která jsou podstatná pro vyřízení věci

Čtenáři čtou právní pravidla obezřetně, protože předpokládají, že pro ně znamenají nějakou povinnost, oprávnění či zákaz. Pokud je tedy v textu uvedeme jen „pro úplnost“ a nespojíme s nimi žádné následky, zbytečně čtenáře mateme.

{{< nevhodne >}}

Účastníkem stavebního řízení je stavebník a za určitých podmínek také vlastník stavby, vlastník daného pozemku, vlastník jiné stavby na daném pozemku, vlastník sousedního pozemku nebo stavby na něm a také ten, kdo má k sousednímu pozemku nebo stavbě na něm právo odpovídající věcnému břemenu.

{{< /nevhodne >}}

Pokud píšete sousedovi stavebníka, nepotřebuje výčet všech možných účastníků řízení, většinou ho totiž zajímá jen to, jestli je právě on účastníkem řízení. Stačí, když napíšete:

{{< vhodne >}}

Účastníkem stavebního řízení je také vlastník sousedního pozemku nebo stavby na něm, ale jen pokud se stavební činnost může přímo dotknout jeho vlastnického práva.

{{< /vhodne >}}

Pokud pracujete s judikaturou, neodkazujte na rozhodnutí, která s vaší věcí souvisí jen vzdáleně.

A buďte konkrétní. I když se dovoláváte ustálené judikatury, musíte uvést konkrétní rozhodnutí, o které se opíráte. Citovaná rozhodnutí musí být pro čtenáře dohledatelná. V citaci proto uveďte soud, který rozhodnutí vydal, datum vydání rozhodnutí, číslo jednací či spisovou značku, a zdroj, kde se rozhodnutí dá získat (například rozsudek Nejvyššího správního soudu ze dne 11. 9. 2008, č. j. 6 Ads 94/2007-73, dostupný na www.nssoud.cz). Pokud rozhodnutí vyšlo v oficiální sbírce soudu (např. ve Sbírce rozhodnutí Nejvyššího správního soudu), uveďte to, abyste posílili argumentační váhu citovaného rozhodnutí („zveřejněný pod č. xxx/xxxx Sb. NSS“).

Pokud soud nerozhodoval o totožné záležitosti, uveďte, oč šlo, a vysvětlete, co z citovaného rozhodnutí vyplývá pro vámi řešený případ.

{{< vhodne >}}

Veřejnou cestou může být i konec slepé komunikace, protože se cesta musí posuzovat jako jeden funkční celek, např. od křižovatky ke křižovatce nebo od křižovatky po slepý konec. Tento závěr sice soud vyslovil při hodnocení takzvané nutné komunikační potřeby (rozsudek Nejvyššího správního soudu ze dne 24. 8. 2017, čj. 1 As 213/2017-38, bod 19, dostupný na www.nssoud.cz), použije se však jako obecné východisko i při nynějším hodnocení souhlasu vlastníka s obecným užíváním cesty. Vlastník a jeho právní předchůdci (rodiče) se totiž ke sporné části svého pozemku, po němž část cesty vede, chovali jako k součásti ulice, proto se dopravní poměry v daném místě ustálily a jiné možnosti průjezdu mezitím zanikly.

{{< /vhodne >}}

### Z ustanovení právních předpisů nebo z judikatury zmiňujte jen to, co je podstatné pro vyřízení věci

Jazyk právních předpisů je obecný a odborný. Pro laika tak může být obtížné v něm najít to, co se ho týká. Proto zmiňujte jen ty části ustanovení, které upravují danou věc. Text tak bude zároveň stručnější.

V předchozí kapitole jsme zmínili právní pravidlo o přijímání dětí do školky. Celé právní pravidlo, které se na věc vztahuje, je následující:

{{< nevhodne >}}

Ustanovení § 34 odst. 5 školského zákona zní: „Při přijímání dětí k předškolnímu vzdělávání je třeba dodržet podmínky stanovené zvláštním právním předpisem.“ Tím je zákon o ochraně veřejného zdraví, ustanovení § 50: „Zařízení poskytující péči o dítě do 3 let věku v denním režimu nebo předškolní zařízení mohou přijmout pouze dítě, které se podrobilo stanoveným pravidelným očkováním, má doklad, že je proti nákaze imunní, nebo se nemůže očkování podrobit pro trvalou kontraindikaci.“ Ustanovení § 46 odst. 2 zákona o ochraně veřejného zdraví uvádí, že: „Před provedením pravidelného a zvláštního očkování je fyzická osoba povinna podrobit se v případech upravených prováděcím právním předpisem vyšetření stavu imunity (odolnosti). Pravidelné a zvláštní očkování se neprovede při zjištění imunity vůči infekci nebo zjištění zdravotního stavu, který brání podání očkovací látky (trvalá kontraindikace).“

{{< /nevhodne >}}

Čtenář však může váhat, co se jej týká a co ne. Proto vyberte jen ty části ustanovení, které jsou pro vyřízení věci podstatné:

{{< vhodne >}}

Ustanovení § 34 odst. 5 školského zákona uvádí, že „při přijímání dětí k předškolnímu vzdělávání je třeba dodržet podmínky stanovené zvláštním právním předpisem“. Tím je zákon o ochraně veřejného zdraví, který v § 50 stanoví, že předškolní zařízení „mohou přijmout pouze dítě, které se podrobilo stanoveným pravidelným očkováním, má doklad, že je proti nákaze imunní, nebo se nemůže očkování podrobit pro trvalou kontraindikaci“. Ustanovení § 46 odst. 2 zákona o ochraně veřejného zdraví pak uvádí „Pravidelné […] očkování se neprovede při […] zjištění zdravotního stavu, který brání podání očkovací látky (trvalá kontraindikace).“

{{< /vhodne >}}

Pokud pracujete s judikaturou, citujte jen ty části judikátu, kterými podkládáte právní pravidlo. Můžete citovat klíčové věty, ale nespoléhejte se jen na „právní věty“, vždy pracujte s textem rozhodnutí.

{{< nevhodne >}}

Komunikace (cesta) je veřejně přístupná, pokud její vlastník souhlasil s jejím obecným užíváním, protože podle právní věty, publikované pod č. 3371/2016 a č. 3571/2017 Sb. NSS, je „souhlas vlastníka tím znakem veřejně přístupné účelové komunikace dle § 7 odst. 1 zákona o pozemních komunikacích, u něhož je třeba zhodnotit, zda cestu užíval blíže neurčený okruh osob (tj. veřejnost). Znak nutné komunikační potřeby se naopak zkoumá vždy ve vztahu ke konkrétním dotčeným nemovitostem, pro něž sporná cesta plní roli komunikační spojnice. Oba uvedené znaky musí být naplněny, aby bylo možno na soukromém pozemku deklarovat veřejnou cestu, avšak zkoumat je třeba každý z nich zvlášť.“

{{< /nevhodne >}}

Aby cesta byla veřejně přístupnou účelovou komunikací, musí splňovat několik pravidel, včetně toho, že musí být jedinou dopravní spojnicí alespoň pro jednu nemovitost. Pokud ale právě dokládáte jiné pravidlo (souhlas vlastníka s obecným užíváním cesty), stačí napsat toto:

{{< vhodne >}}

Komunikace (cesta) je veřejně přístupná, pokud její vlastník souhlasil s tím, aby „cestu užíval blíže neurčený okruh osob (tj. veřejnost)“ (rozsudek Nejvyššího správního soudu ze dne 30. 11. 2015, č. j. 6 As 213/2015-14, č. 3371/2016 Sb. NSS, dostupný na www.nssoud.cz).

{{< /vhodne >}}

### Právní pravidlo pro čtenáře sestavte (ustanovení právních předpisů a judikatury převyprávějte)

Kvůli odbornému a obecnému jazyku ustanovení právních předpisů může být pro laika obtížné sestavit právní pravidlo, které na danou věc dopadá. 

Proto pomůže, pokud právní pravidlo sestavíte a přizpůsobíte jejich situaci. Odkaz na právní úpravu nebo její přesnou citaci pak můžete uvést později, aby věděli, odkud se vaše tvrzení bere. 

V našem příkladu o přijetí do mateřské školy jsme právní pravidlo sestavili a vyložili a odkaz na příslušná ustanovení napsali do poznámky pod čarou takto:

{{< vhodne >}}

K předškolnímu vzdělávání smí ředitel MŠ přijmout pouze dítě, které se podrobilo všem stanoveným pravidelným očkováním nebo které má doklad, že je proti nákaze imunní, nebo které se nemůže očkování podrobit, protože má doklad o tom, že mu zdravotní stav brání v podání očkovací látky (trvalá kontraindikace).*

***
 

\* § 34 odst. 5 školského zákona: „Při přijímání dětí k předškolnímu vzdělávání je třeba dodržet podmínky stanovené zvláštním právním předpisem.“ Tím je zákon o ochraně veřejného zdraví; § 50: Mateřská škola může „přijmout pouze dítě, které se podrobilo stanoveným pravidelným očkováním, má doklad, že je proti nákaze imunní nebo se nemůže očkování podrobit pro trvalou kontraindikaci“, Pojem trvalá kontraindikace vykládá § 46 odst. 2 zákona o ochraně veřejného zdraví: „Pravidelné […] očkování se neprovede při […] zjištění zdravotního stavu, který brání podání očkovací látky (trvalá kontraindikace).“

{{< /vhodne >}}

Pokud pracujete s judikaturou:

{{< vhodne >}}

Aby byla komunikace veřejně přístupná, nestačí, že její vlastník souhlasí s tím, aby ji užíval konkrétně určený okruh osob (například sousedé), ale – podle rozhodnutí soudů – musí souhlasit i s jejím obecným užíváním, tedy s tím, aby „cestu užíval blíže neurčený okruh osob (tj. veřejnost)“. *

***

\* např. rozsudek Nejvyššího správního soudu ze dne 30. 11. 2015, č. j. 6 As 213/2015-14, č. 3371/2016 Sb. NSS, dostupný na www.nssoud.cz

{{< /vhodne >}}

 



### Ustanovení právních předpisů a judikaturu čtenáři vysvětlete

Pokud je právní pravidlo pro laika nesrozumitelné, vysvětlete mu je.

Obecně známé pojmy nemusíte vysvětlovat. Například pojmu „nejvyšší povolená rychlost jízdy v obci“ rozumí téměř každý. 

Vysvětlete odborné termíny. Více v kapitole 6.7.

Vysvětlete i neurčité právní pojmy, nejlépe v kontextu řešené věci. Například občanské soužití, veřejný pořádek, stavba zvlášť rozsáhlá, pohoda bydlení, bez zbytečného odkladu a jiné, které z praxe dobře známe, ale pro laika mohou být nesrozumitelné.

V našem příkladu můžete vysvětlit pojem „doklad“:

{{< vhodne >}}

Dokladem je potvrzení poskytovatele zdravotních služeb (ošetřujícího lékaře).

{{< /vhodne >}}

### Označte právní předpisy stručně a výstižně

- Samotný právní předpis označte úplným názvem (zákon č. 435/2004 Sb., o zaměstnanosti) nebo zkráceným názvem (zákon č. 435/2004 Sb.). Slovní název (zákon o zaměstnanosti) můžete použít, pokud jste předtím použili úplný název. Nemusíte se držet Legislativních pravidel vlády, pokud nepíšete právní předpis.

- Pokud používáte celý slovní název předpisu, nemusíte ho definovat. 

{{< priklad >}}

Například u zákona č. 435/2004 Sb., o zaměstnanosti, nemusíte napsat „dále jen ‚zákon o zaměstnanosti‘“, protože se tak jmenuje. Po prvním použití úplného označení můžete rovnou používat „zákon o zaměstnanosti“.

{{< /priklad >}}

- Pokud odkazujete na právě účinné znění předpisu, nemusíte psát „ve znění pozdějších předpisů“. Pokud ale používáte jiné znění, uveďte to (například „ve znění účinném ke dni 1. 5. 2020“).

## Uvádějte jen ty věcné informace, které jsou pro vyřízení věci podstatné

Podstatné informace (ty, na nichž spočívá právní posouzení věci, nebo ty, které potřebujeme ke kontextu věci) pište výstižně podle pravidel v kapitolách 5, 6 a 7.

Ostatní (nepodstatné) informace vypusťte. Zpravidla půjde o nepodstatné detaily, které nikomu neslouží, protože je adresát úředního textu zná často lépe než my a nadřízený orgán zbytečně odvádějí od věci. Obvykle je píšeme proto, že určitý typ dokumentu píšeme pořád dokola, často ve znění tradovaném na úřadě z jednoho úředníka na druhého. Nebo proto, že radši napíšeme i to nepodstatné, aby nám nevypadlo to podstatné. Ani jeden důvod není dobrý (i když jsou oba pochopitelné).

{{< nevhodne >}}

Ministerstvo životního prostředí, odbor výkonu státní správy (dále jen „MŽP“) dne 31. 8. 2020 obdrželo Vaši písemnost, označenou jako „Stížnost na nečinnost ČIŽP a dalších orgánů státní správy“ (dále jen „stížnost“). V zaslané stížnosti požadujete uplatnění opatření proti nečinnosti České inspekce životního prostředí (dále jen „ČIŽP“), a to ve věci řešení neoprávněného návozu stavební sutě popř. dalších blíže nespecifikovaných hmot (dále jen „deponie“) na pozemcích parc. č. 1 a 2, obojí v kat. území Rampouchy (dále jen „předmětné pozemky“). Ve stížnosti blíže popisujete skutkový stav a dále rekapitulujete Vaši dosavadní komunikaci s různými orgány státní správy, včetně veřejného ochránce práv. V závěru Vaší stížnosti poukazujete na to, že nezákonná deponie by měla být řádně odstraněna.

{{< /nevhodne >}}

Protože čtenář ví, co ve stížnosti napsal, stačí toto:

{{< vhodne >}}

Dne 31. 8. 2020 jste nám poslal stížnost na nečinnost ČIŽP a dalších orgánů státní správy, které podle Vás nezajistily odstranění neoprávněných návozů na pozemcích v Rampouších.

{{< /vhodne >}}

## Poraďte čtenáři, jak může dosáhnout toho, co chce

V naší praxi je nám jasné, co může adresát dělat, protože se s tím setkáváme denně. Váš čtenář však možná situaci čelí poprvé:

{{< vhodne >}}

Proti rozhodnutí České správy sociálního zabezpečení (ČSSSZ) o starobním důchodu můžete podat námitky, a to do 30 dnů ode dne jeho doručení. 

V námitkách uveďte:

1.  proti kterému rozhodnutí podáváte námitky – napište číslo jednací (zpravidla jde o Vaše rodné číslo),

2.  ČSSZ jako úřad, s jehož rozhodnutím nesouhlasíte,

3.  s čím konkrétně nesouhlasíte, v čem podle Vás rozhodnutí odporuje právním předpisům, proč rozhodnutí považujete za nesprávné apod.,

4.  své jméno a příjmení, datum narození, místo trvalého pobytu nebo jinou adresu pro doručování písemností,

5.  svůj podpis.

Námitky zašlete nám (ČSSZ, Křížová 25, 225 08 Praha 5). Můžete je podat i u okresní správy sociálního zabezpečení.

{{< /vhodne >}}

Různé rady a procesní postupy můžete napsat pomocí infografiky. Blíže v kapitole 9.4.

Ujistěte se, že jste v postupu vysvětlili odborné termíny, například:

{{< vhodne >}}

Exekuce nemůže začít bez takzvaného exekučního titulu. Nejčastěji jde o rozhodnutí soudu ukládající povinnost (rozhodnutí z „nalézacího řízení“). Může to být také rozhodčí nález, rozhodnutí úřadu či třeba notářský (dříve i exekutorský) zápis se svolením k vykonatelnosti. Jeho kopii Vám exekutor pošle s vyrozuměním o zahájení exekuce.

{{< /vhodne >}}

## Příklad, v němž uplatníme všechna pravidla této kapitoly

Provázet nás bude odpověď Krajského úřadu Velkého kraje na stížnost paní Vomáčkové. Zkuste číst jejíma očima:

{{< nevhodne >}}

1.  Hlavička Krajského úřadu Velkého kraje

    Věc: Informace Krajského úřadu Velkého kraje ke stížnosti

2.  Vážená paní Vomáčková,

    Krajský úřad Velkého kraje, odbor správních činností ve zdravotnictví a sociální péči (dále jen „KÚVK“), obdržel dne 29. 1. 2019 Vaše podání s označením „Věc: Anna Blažková, nar. xxx – stížnost na neposkytnutí odpovídající zdravotní péče“. Ve svém podání jste vyjádřila nespokojenost s poskytovanou zdravotní péčí Vaší tchyni, paní Anně Blažkové, nar. xxx, zem. xxx, která jí byla poskytnuta u poskytovatele zdravotních služeb, v Nemocnici Lhota, se sídlem Nová 111/2, 111 22, Lhota, IČO: 00011111 (dále jen „poskytovatel“), v období od 27. 12. 2018 do 14. 1. 2019.

3.  V této souvislosti Vám KÚVK sděluje, že jako příslušný správní orgán je v rámci kompetencí, které mu přísluší dle zákona č. 372/2011 Sb., o zdravotních službách a podmínkách jejich poskytování, ve znění pozdějších předpisů (dále jen „zákon č. 372/2011 Sb.“), oprávněn šetřit stížnosti týkající se poskytnuté zdravotní péče ve svém správním obvodu, kterým je území města Lhota, a to za podmínek dodržení zákonného postupu.

4.  Podle ustanovení § 93 odst. 1 zákona č. 372/2011 Sb. stížnost proti postupu poskytovatele při poskytování zdravotních služeb nebo proti činnostem souvisejícím se zdravotními službami může podat: 

    a)  pacient
    b)  zákonný zástupce nebo opatrovník pacienta
    c)  osoba blízká v případě, že pacient tak nemůže učinit s ohledem na svůj zdravotní stav nebo pokud zemřel
    d)  osoba zmocněná pacientem

5.  Obsah Vašeho podání ze dne 29. 1. 2019 nesplňuje náležitosti pro podání stížnosti podle zákona č. 372/2011 Sb. Z tohoto důvodu Vám KÚVK sděluje následující podmínky zákonného postupu.

    V souladu s ustanovením § 37 zákona č. 500/2004 Sb., správní řád, ve znění pozdějších předpisů, fyzická osoba uvede v podání jméno, příjmení, datum narození a místo trvalého pobytu, popřípadě jinou adresu pro doručování podle ustanovení § 19 odst. 3 správního řádu. Podání je třeba opatřit vlastnoručním podpisem nebo uznávaným elektronickým podpisem. V případě, že se jedná o podání stížnosti osobou blízkou, je současně nutné prokázat, že tato osoba je ve vztahu k pacientovi osobou blízkou.

6.  Dále si Vás KÚVK dovoluje informovat, že na základě ustanovení § 93 odst. 1 zákona č. 372/2011 Sb. stěžovatel podává svou stížnost nejprve k poskytovateli, vůči kterému tato stížnost směřuje. Dle ustanovení § 93 odst. 3 písm. b) zákona č. 372/2011 Sb. je poskytovatel povinen vyřídit stížnost do 30 dnů ode dne jejího obdržení, přičemž tuto lhůtu může odůvodněně prodloužit o dalších 30 dnů. 

    V souladu s ustanovením § 93 odst. 2 zákona č. 372/2011 Sb. podává stěžovatel svou stížnost k příslušnému správnímu orgánu, který dotčenému poskytovateli udělil oprávnění k poskytování zdravotních služeb, v tomto případě tedy KÚVK, v případě, že stěžovatel s vyřízením své stížnosti ze strany poskytovatele nesouhlasí. Stěžovatel zároveň uvede důvody nesouhlasu s vyřízením stížnosti poskytovatelem. 

    V této souvislosti Vás KÚVK současně informuje, že na webových stránkách odboru správních činností ve zdravotnictví a sociální péči, v sekci Informace pro pacienty, jsou k dispozici další informace o průběhu šetření stížnosti KÚVK. 

    Vážená paní Vomáčková, aby se mohl KÚVK jako příslušný správní orgán stížností zabývat, je potřeba nejprve splnit shora uvedené zákonem stanovené postupy a náležitosti. V případě, že se rozhodnete podat k poskytovateli zdravotních služeb stížnost podle výše uvedeného zákona č. 372/2011 Sb. a nebudete s vyřízením stížnosti ze strany poskytovatele spokojeni, zašlete Vaše podání, včetně veškerých souvisejících podkladů a stanoviska poskytovatele, na adresu KÚVK, odbor správních činností ve zdravotnictví a sociální péči, Dlouhá 12/34, 111 22 Lhota nebo elektronicky (v případě použití zaručeného elektronického podpisu) do datové schránky KÚVK (ID datové schránky 123jkl).

    S pozdravem
    Mgr. František Razítko

{{< /nevhodne >}}

ředitel odboru správních činností ve zdravotnictví a sociální péči

Paní Vomáčkové by možná vadilo, že úřad:

- napsal mnoho nepodstatných informací a nenapsal ty podstatné;

- napsal podstatu sdělení spíš ke konci, ne na začátek;

- nepostupoval logicky, protože nejprve vyzval paní Vomáčkovou, aby doložila, že je snachou paní Blažkové, a teprve pak jí sdělil, že si předtím musí stěžovat nemocnici. 

Zkusili jsme napsat text tak, aby byl pro paní Vomáčkovou užitečný.

### Uvedli jsme jen ty věcné informace, které jsou pro vyřízení věci podstatné

Zkuste v dopise paní Vomáčkové vyhledat nepodstatné informace.

Například v bodě 2 úřad sděluje paní Vomáčkové „název“ jejího podání, že se to týkalo zdravotní péče o její tchyni, datum narození a úmrtí tchyně a že o tchyni pečovali v Nemocnici Lhota, včetně přesné adresy a IČO. Většinu informací paní Vomáčková nepotřebuje, protože je zná nebo protože nejsou ve věci podstatné a nejsou sporné. Tchyni má člověk v daném okamžiku vždy jen jednu (obvykle si ji dobře pamatuje) a není třeba uvádět její datum narození a úmrtí. Přesnou adresu nemocnice a její IČO snacha nepotřebuje už vůbec, protože nehrozí záměna s jinou nemocnicí. My jako úřad známe tyto informace ze stížnosti nebo z dalších písemností, máme je ve spise, nemusíme je uvádět.

Úplně stačí na úvod dopisu stručně vymezit, na co odpovídáme („my“ jsme v tomto případě odbor správních činností ve zdravotnictví a sociální péči Krajského úřadu Velkého kraje a paní Vomáčková se to dozví z hlavičky dokumentu a podpisu ředitele):

{{< vhodne >}}

2.  Vážená paní Vomáčková,

{{< /vhodne >}}

dne 29. 1. 2019 jsme obdrželi Vaši stížnost na péči, kterou Nemocnice Lhota poskytla Vaší tchyni, paní Anně Blažkové, v období od 27. 12. 2018 do 14. 1. 2019.

### Uvedli jsme (právě) ta právní pravidla, která, která jsou podstatná pro vyřízení věci

V bodě 3 úřad zmínil, že je k šetření stížnosti oprávněn. No prima, řekne si paní Vomáčková, takže to vyřeší. Jenže dále se dozví, že její stížnosti něco chybí a především, že si nejdříve musí stěžovat v nemocnici. Samotné oprávnění tak paní Vomáčkovou leda zmátlo. Vůbec nebylo třeba je zmiňovat, protože paní Vomáčková by oprávnění pochopila právě ze sdělení o tom, jak má dále postupovat. Proto odstavec vypustíme.

### Z ustanovení právních předpisů nebo z judikatury jsme zmínili jen to, co je podstatné pro vyřízení věci

V bodě 4 úřad opsal celý § 93 odst. 1 zákona, přestože stačilo zmínit pouze část písmene c) o osobě blízké. Paní Vomáčková totiž není ani pacient či jeho zákonný zástupce nebo opatrovník, ani neměla od své tchyně zmocnění. Proto sdělíme jen to, co se paní Vomáčkové týká:

{{< vhodne >}}

4.  Podle zákona může proti postupu poskytovatele při poskytování zdravotních služeb podat stížnost i osoba blízká, pokud pacient zemřel (§ 93 odst. 1 zákona č. 372/2011 Sb.).

{{< /vhodne >}}

V bodě 5 úřad vyjmenoval veškeré náležitosti podání, jak je má podatel podepsat a nakonec připsal, že pokud podání píše osoba blízká, je třeba prokázat její vztah k pacientovi. Pouze informace o osobě blízké je potřeba, informace o podání a podpisu paní Vomáčkovou jen zmatou, protože v nich úřad nedostatky neviděl. Proto je můžeme vypustit.

### Ustanovení právních předpisů a judikaturu jsme vysvětlili

V bodě 5 úřad paní Vomáčkové sděluje, že „v případě, že se jedná o podání stížnosti osobou blízkou, je současně nutné prokázat, že tato osoba je ve vztahu k pacientovi osobou blízkou“. To je vše. Paní Vomáčková se musí dovtípit, že je osobou blízkou a že to musí prokázat. Musí si to domyslet odvést sama, úřad jí nijak nepomohl.

Proto paní Vomáčkové zjednodušíme život a navážeme na bod 4:

{{< vhodne >}}

5.  Za osoby blízké se považují i osoby sešvagřené, tedy snacha a tchyně. Proto Nemocnici Lhota musíte nejdříve prokázat, že jste snacha paní Blažkové.

{{< /vhodne >}}

### Právní pravidlo jsme sestavili

Například sestavené pravidlo, že v daném případě paní Vomáčková může podat stížnost, pokud prokáže, že je snachou zemřelé pacientky, je toto:

{{< vhodne >}}

5.  Jako snacha paní Blažkové jste podle občanského zákoníku její osoba blízká, proto za ni můžete podat stížnost (podle (§ 93 odst. 1 zákona o zdravotních službách může stížnost podat i osoba blízká pacientovi, který zemřel). To, že jste snacha paní Blažkové, musíte však nemocnici prokázat, třeba rodným listem Vašeho manžela a Vaším oddacím listem.

{{< /vhodne >}}

### Poradili jsme paní Vomáčkoví, jak může dosáhnout toho, co chce

V bodě 5 sice úřad paní Vomáčkové sdělil, že musí prokázat, že je snachou své tchyně, ale nenapsal jí jak. To bude muset zjistit sama. Proto bychom jí pomohli, kdybychom jí napsali, jak to má udělat:

Celý dopis paní Vomáčkové by mohl vypadat například takto:

{{< vhodne >}}

Vážená paní Vomáčková,

dne 29. 1. 2019 jsme obdrželi Vaši stížnost na péči, kterou Nemocnice Lhota poskytla Vaší tchyni, paní Anně Blažkové, v období od 27. 12. 2018 do 14. 1. 2019.

Abychom se Vaší stížností mohli zabývat, musíte splnit dvě podmínky:

1) Nejprve podejte stížnost na péči o Vaši tchyni přímo nemocnici; teprve pokud byste nebyla s vyřízením stížnosti spokojená, můžete se znova obrátit na nás.

2) Budete-li stížnost podávat, musíte doložit, že jste blízkou osobou paní Anny Blažkové.

Obě podmínky Vám dále vysvětlíme.

1) Podle zákona si musíte na zdravotní péči stěžovat nejprve samotnému poskytovateli zdravotních služeb, tedy nemocnici (§ 93 odst. 1 zákona č. 372/2011 Sb., o zdravotních službách a podmínkách jejich poskytování). Nemocnice musí Vaši stížnost vyřídit do 30 dní a lhůtu může prodloužit o dalších 30 dní, pokud prodloužení odůvodní (§ 93 odst. 3 zákona o zdravotních službách). Pokud byste nebyla spokojena s tím, jak nemocnice stížnost vyřídila, nebo pokud by nemocnice stížnost nevyřídila včas, můžete se na nás znovu obrátit. V tom případě nám pošlete v kopii svou stížnost i odpověď nemocnice, případně další důležité dokumenty.

2) Jako snacha paní Blažkové jste podle občanského zákoníku její osoba blízká, proto za ni můžete podat stížnost (podle § 93 odst. 1 zákona o zdravotních službách může stížnost podat i osoba blízká pacientovi, který zemřel). To, že jste snacha paní Blažkové, však musíte nemocnici prokázat, třeba rodným listem Vašeho manžela a Vaším oddacím listem.

Na našich webových stránkách najdete další informace o stížnostech na poskytování zdravotní péče.

S pozdravem

Mgr. František Razítko

ředitel odboru správních činností ve zdravotnictví a sociální péči

{{< /vhodne >}}


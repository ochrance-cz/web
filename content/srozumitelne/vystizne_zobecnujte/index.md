---
title: Výstižně zobecňujte
num: 41
---
Píšeme-li právní pravidlo, musíme najít výstižný název pro celou kategorii případů, které popisujeme. Měl by být natolik obecný, aby zahrnul vše, co chceme, a zároveň natolik konkrétní, aby čtenáři k něčemu byl. Ve škole by nám řekli, abychom napsali co nejbližší nadřazený výraz.

Proto zobecňujme:

{{% nevhodne %}}

Ve sběrném dvoře lze odkládat i orientální koberce, pěnové matrace, sektorový nábytek a vycpaného medvěda.

{{% /nevhodne %}}

{{% vhodne %}}

Ve sběrném dvoře lze odkládat i objemný odpad.

{{% /vhodne %}}

Zároveň však nepište příliš obecné výrazy. Například [Metodická pomůcka pro přípravu návrhů právních předpisů (III. část)](https://www.vlada.cz/assets/ppov/lrv/dokumenty/Metodicka_pomuckaIII.pdf) vytýká následujícímu příkladu, že „příslušná ustanovení“ je příliš široký pojem na to, aby k něčemu byl:

{{% nevhodne %}}

Pro dokazování v kárném řízení se použijí přiměřeně příslušná ustanovení zákona o trestním řízení soudním.

{{% /nevhodne %}}

Pište výstižně i pravidlo, které jsme sestavili z právních předpisů či judikatury. Například:

{{% nevhodne %}}

V situaci, kdy určité ustanovení právního předpisu umožňuje dvě různé interpretace, přičemž jedna je v souladu s ústavním pořádkem a druhá je s ním v rozporu, není dán důvod zrušení tohoto ustanovení, ale k interpretaci ústavně konformním způsobem.

{{% /nevhodne %}}

Z věty jsme se dozvěděli, že 1) ustanovení umožňuje dvě interpretace (ale v jiné věci by jich mohlo být i více), 2) jedna interpretace je v souladu s ústavním pořádkem a druhá ne (ale důležité je, že je alespoň jedna v souladu), 3) pak ustanovení nezrušíme, 4), protože ho stačí interpretovat ústavně konformně. A tyto čtyři myšlenky můžeme sdělit prostou větou (která navíc může sloužit jako pravidlo právě třeba pro jiné případy, kdy je interpretací více):

{{% vhodne %}}

Ústavní soud nezruší ustanovení, které lze vyložit ústavně konformně.

{{% /vhodne %}}
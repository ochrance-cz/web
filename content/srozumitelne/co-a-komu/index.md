---
title: Komu píšu?
num: 1
---
Ptejte se, komu píšete, protože obsah a jazyk sdělení budete volit podle vašeho čtenáře. Neexistuje obecný nejsrozumitelnější text, každý je srozumitelný právě tak, jak jej hodnotí čtenář. Už Aristotelés říkal, že **arbitrem textu je čtenář**.

**Pravidla této příručky můžete použít jak pro psaní kolegům či odborníkům ve vašem oboru, tak pro psaní veřejnosti.** Rozdíl je pouze v tom, že veřejnost, i vzdělaná, toho většinou o věci zdaleka neví tolik jako vy a že nepoužívá stejný jazyk jako vy. Proto kolegům a odborníkům z vašeho oboru pište jazykem vašeho oboru. Veřejnosti pište běžným jazykem a vysvětlujte termíny či koncepty, kterým by nemusela rozumět. **Vždy pište, jako byste se svými čtenáři mluvili.**

* Píšete-li **konkrétnímu čtenáři**, představte si ho (bude vás to nutit psát srozumitelně).
* Píšete-li pro širší okruh čtenářů, pište tak, aby tomu porozuměl **obvyklý adresát**. Představte si typického zástupce obvyklé skupiny čtenářů. Například informace o uznávání vysokoškolského vzdělání budete psát vysokoškolákům, naopak informace o bydlení v azylových domech spíše lidem s nižším vzděláním. A informace o třídění odpadu budete psát všem. Pokud nevíte, zkuste psát tak, jako byste sdělení vysvětlovali **třeba sousedovi v podobné situaci, svému lékaři nebo učitelce svých dětí.**
* **Pokud píšete pro veřejnost (laiky) i odborníky zároveň, pište pro laiky.** Například, pokud vydáváte správní rozhodnutí, může být adresátem laik, ale nepřímým adresátem je nadřízený úřad, popřípadě správní soud. Pokud budete psát srozumitelně podle této příručky, vaše sdělení bude stačit i úřadu či soudu. Soud nemá právní důvod, aby vaše rozhodnutí „shodil“ jen proto, že je napsáno běžným jazykem.
* **Zvláště pečlivě** pište texty určené:

  * lidem, o nichž se domníváte, že mohou mít potíže porozumět kvůli svému postižení;
  * cizincům, protože nemusejí plně ovládat češtinu;
  * mladistvým nebo dětem, protože nemívají dostatek znalostí nebo zkušeností.

#### Pokud píšete obecný text určený více lidem, zapojte je

Například od cílové skupiny textu se dozvíte, co byste možná sami nedomysleli.
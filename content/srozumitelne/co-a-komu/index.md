---
title: Komu píšu?
num: 1
---
Pokud píšete **kolegům**, pište tak, jak je ve vašem oboru běžné.

Pokud ale píšete **veřejnosti**, a to i vzdělané, předpokládejte, že toho většinou o věci zdaleka neví tolik jako vy a že nepoužívá stejný jazyk jako vy. Pište proto srozumitelně, běžným jazykem, jak jsme jej popsali v úvodu příručky. **Pište, jako byste se svými čtenáři mluvili.**

* Píšete-li **konkrétnímu čtenáři**, představte si ho (opravdu, ta představa vás bude nutit psát srozumitelně).
* Píšete-li pro širší okruh čtenářů, pište tak, aby tomu porozuměl **obvyklý adresát**. Představte si typického zástupce obvyklé skupiny čtenářů. Například typickým čtenářem informace o uznávání vysokoškolského vzdělání bude vysokoškolák, naopak typickým čtenářem informace o bydlení v azylových domech bude spíše člověk s nižším vzděláním. A například informace o tom, jak třídit odpad, typického čtenáře nemá; může jím být kdokoliv. Pokud je představa obvyklého čtenáře náročná, zkuste psát tak, jako byste sdělení vysvětlovali **třeba sousedovi v podobné situaci, svému lékaři nebo paní učitelce svých dětí.**

I když text píšete hlavně pro konkrétního čtenáře – laika **– může být nepřímým adresátem nadřízený či podřízený úřad, popřípadě správní soud.** Třeba u správního rozhodnutí. Přesto pište pro laika. Pokud budete psát srozumitelně podle této příručky, vaše sdělení bude stačit i úřadu či soudu. Soud nemá právní důvod, aby vaše rozhodnutí „shodil“ jen proto, že je napsané běžným jazykem.

**Zvláště** **pečlivě** pište texty určené:

* lidem, o nichž se domníváte, že mohou mít potíže porozumět kvůli svému postižení;
* cizincům, protože nemusí plně ovládat češtinu;
* mladistvým nebo dětem, protože nemívají dostatek znalostí nebo zkušeností.

### P﻿okud píšete obecný text určený více lidem, zapojte je

Od lidí, které by to mohlo zajímat, například jsou cílovou skupinou textu, se dozvíte, co byste možná sami nedomysleli.

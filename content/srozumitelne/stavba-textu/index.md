---
title: Co píšu a čeho chci dosáhnout?
num: 2
---
Ať píšete výzvy, rozhodnutí, vyhlášky, zápisy, úřední záznamy, dopisy/e-maily, letáky nebo informace na web, ptejte se, čeho chcete dosáhnout. Bude vás to nutit psát tak, abyste cíle skutečně dosáhli.

Například, pokud někomu platebním výměrem ukládáte, aby zaplatil poplatek za komunální odpad nikoliv v původní výši, ale trojnásobek, a chcete, aby vše včas zaplatil. Proto mu sdělíte nejen, **co** má zaplatit, ale také:

* **proč**: vysvětlíte, podle kterých pravidel musí platit poplatek za komunální odpad, a sdělíte, že teď musí zaplatit trojnásobek, protože svou původní povinnost včas nesplnil;
* **co má dělat, pokud** s vaším rozhodnutím **nesouhlasí**;
* **jak má zaplatit** **a dokdy**. Pokud mu kromě čísla účtu nesdělíte konstantní a variabilní symbol nebo mu nenapíšete, že může zaplatit také na pokladně úřadu, bude muset informace hledat sám. To může znamenat, že zaplatí špatně, například uvede špatný variabilní symbol, nebo nezaplatí, protože sám nemá účet a neumí vám peníze poslat na účet. To je sice „jeho problém“, ale ne tak docela. Chybnou platbu budete muset dohledat nebo vymáhat jako nezaplacenou a přibude práce vám nebo vašim kolegům.

Snažte se tedy vždy poskytnout úplnou informaci, která povede k cíli, který jste si stanovili. Aby čtenář mohl udělat, co po něm chcete, a nemusel se vás doptávat. A abyste vy (nebo vaši kolegové) nesplněnou povinnost nemuseli vymáhat.
---
title: Pokyny čtenáři pište přehledně a prakticky (fialová)
num: 9
---
Tímto typem informací se obracíme přímo na čtenáře a vysvětlujeme, co má ve své věci dělat. Například v **poučení** ve správním rozhodnutí nebo v informačním letáku:

{{% rady %}}

Proti tomuto rozhodnutí můžete podat písemné námitky u nás (Česká správa sociálního zabezpečení, Křížová 25, 225 08 Praha 5), nebo u kterékoliv okresní správy sociálního zabezpečení, a to do 30 dnů ode dne následujícího po dni doručení tohoto rozhodnutí. V námitkách uveďte číslo jednací tohoto rozhodnutí. O námitkách rozhodujeme my. Podané námitky nemají odkladný účinek, to znamená, že Vám důchod budeme vyplácet podle tohoto rozhodnutí, dokud o námitkách nerozhodneme.

{{% /rady %}}

V naší praxi víme, co může adresát dělat, protože se s tím setkáváme denně. Náš čtenář ale rozhodnutí může vidět poprvé. Proto se vžijme do jeho situace a napišme praktickou radu. Jinak nám bude psát a volat, aby se jí dobral:

{{% nevhodne %}}

Proti rozhodnutí České správy sociálního zabezpečení (ČSSSZ) o starobním důchodu může oprávněná osoba podat námitky, a to do 30 dnů ode dne jeho doručení. V námitkách je třeba uvést, proti kterému rozhodnutí námitky směřují, proti kterému správnímu orgánu námitky směřují, důvod nesouhlasu oprávněné osoby, označení oprávněné osoby. Námitky je třeba podepsat.

{{% /nevhodne %}}

{{% vhodne %}}

Proti rozhodnutí České správy sociálního zabezpečení (ČSSSZ) o starobním důchodu můžete podat námitky, a to do 30 dnů ode dne jeho doručení.

V námitkách uveďte:

1. proti kterému rozhodnutí podáváte námitky – napište číslo jednací (zpravidla jde o Vaše rodné číslo),
2. ČSSZ jako úřad, s jehož rozhodnutím nesouhlasíte,
3. s čím konkrétně nesouhlasíte – v čem podle Vás rozhodnutí odporuje právním předpisům, proč rozhodnutí považujete za nesprávné apod.,
4. své jméno a příjmení, datum narození, místo trvalého pobytu nebo jinou adresu pro doručování písemností,
5. svůj podpis.

Námitky zašlete nám (ČSSZ, Křížová 25, 225 08 Praha 5). Můžete je podat i u okresní správy sociálního zabezpečení.

{{% /vhodne %}}

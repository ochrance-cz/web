---
title: Pokud definujete pojem, používejte ho důsledně
num: 35
---
Definice v úředních textech zavádíme proto, abychom nemuseli znova opisovat delší text, a přitom aby čtenář věděl, že definovaný pojem vždy vyjadřuje totéž.

Pokud definici zavedeme, píšeme ji dále důsledně: „dále ‚magistrát‘“ znamená, že dále v textu nepíšeme „Magistrát hlavního města Prahy“, „Magistrát hl. m. Prahy“, „MHMP“ a cokoliv dalšího nás napadne.

Není dobré psát „dále též ‚magistrát‘“, abyste mohli magistrát označovat i jinak, protože se čtenář musí ujišťovat, zda jde o tentýž subjekt.

Nejlepší tedy bude zavést definici jednoduše takto:

{{% vhodne %}}

Magistrát hlavního města Prahy („magistrát“)

{{% /vhodne %}}

**Není třeba definici zavádět**, pokud je krátké označení samo o sobě jednoznačné a nehrozí záměna. Prostě píšeme dále o magistrátu (pokud se v textu nepíše o dvou různých magistrátech) nebo o nemocnici:

{{% vhodne %}}

Obdrželi jsme Vaši stížnost na péči, kterou Vám poskytla Nemocnice Zdravín. Abychom se stížností mohli zabývat, musíte nejprve podat stížnost na péči přímo nemocnici.

{{% /vhodne %}}

**S definicemi šetřete**, je-li jich moc, musí si čtenář pamatovat dvojí sadu pojmů.

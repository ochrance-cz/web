---
title: Rozčleňte text na oddíly, aby se v něm čtenář dobře orientoval
num: 13
---
Hutný text odrazuje. Proto text rozčleňte do přehledných oddílů a opatřete je nadpisy.

Na první pohled: který text byste si přečetli radši?

{{% nevhodne %}}

![Pohled na jednolitou masu textu.](https://www.ochrance.cz/srozumitelne/rozclente_text_na_oddily_aby_se_v_nem_ctenar_dobre_orientoval/masa_textu.png)

{{% /nevhodne %}}

{{% vhodne %}}

![Text s krátkými odstavci členěný nadpisy a zarovnaný vlevo. Odkazy jsou v poznámkách pod čarou.](https://www.ochrance.cz/srozumitelne/rozclente_text_na_oddily_aby_se_v_nem_ctenar_dobre_orientoval/struktura.png)

{{% /vhodne %}}

Čtenáři se obvykle nejprve chtějí zorientovat v textu, aby věděli, co je čeká. Teprve potom začnou číst celý text. Proto je dobré text rozčlenit na oddíly.

Oddíly jsou části textu oddělené nadpisem nebo tak, aby se v organizaci textu čtenář zorientoval. Běžně oddíly rozlišíme takto:

### Nadpisy: musí vystihnout text, který nadepisují

Musíme se trefit tak, aby byl nadpis co nejvíce sdělný, ale zároveň obsáhl všechno, co v textu je. Nadpisy mohou čtenáři vytvořit osnovu či mapu dokumentu, pomocí které se může v textu zorientovat. Například se podívejte na obsah naší příručky.

Nadpisy můžete napsat třemi různými způsoby:

**Název** se hodí jen pro větší celky, protože nám mnoho nenapoví.

{{% priklad %}}

Průběh karantény

{{% /priklad %}}

**Informace** je sdělnější, může vytvořit osnovu:

{{% priklad %}}

Co dělat během karantény

{{% /priklad %}}

**Otázka** je vhodná pro text, v němž čtenáři vysvětlujeme delší problematiku, například v letácích. Vžijte se do čtenáře, pište v ich-formě:

{{% priklad %}}

Co mám dělat během karantény?

{{% /priklad %}}

Nadpisy a podnadpisy byste měli psát v celém textu stejně. Názvy, informace a otázky „míchejte“, jen pokud pro to máte dobrý důvod. Jinak čtenáře matete.

Pište nejvíce 3 úrovně, aby se čtenář v textu vyznal.

Pokud chcete, můžete malé nadpisy používat i pro jednotlivé odstavce:

{{% priklad %}}

Domácí izolace. Vaše dítě musí být v domácí izolaci. Domácí izolace znamená, …

K domácí izolaci: Domácí izolace znamená, že …

{{% /priklad %}}

### Odstavce: sdělujte jen jednu myšlenku

Dovolíte ji tak čtenáři vstřebat. Může po přečtení odstavce zvednout oči od textu a promyslet si, co se v odstavci dozvěděl.

Proto také pište krátké odstavce, aby se čtenář v záplavě informací neztratil. Zlatým pravidlem je zhruba 150 slov v 8 větách. Střídejte délku odstavců, text bude dynamičtější a lépe stravitelný.

V odstavci je nejdůležitější první věta. Pokud vystihne, o čem odstavec je, bude hrát roli malého nadpisu:

{{% priklad %}}

**Vaše dítě musí být v domácí izolaci.** Domácí izolace znamená, že …

{{% /priklad %}}

Pokud první věty odstavce napíšete šikovně, můžete z nich poskládat mapu sdělení.

### Seznamy (odrážky a číslování)

Odrážky nebo číslování odlehčí hutný text, zpřehlední ho.

Pokud používáte číslování, číslujte arabskými číslicemi. Běžně se sice používají í písmena a římské číslice, ale nejsou tak srozumitelné. Například římské číslování neovládá každý a některým cizincům může dělat problém pořadí písmen v abecedě. Zatímco „kapitolu 2.8“ vyhledá snadno téměř každý, „kapitola 2.VIII“ nemusí být každému srozumitelná.

V našem hygienickém příkladu jsme využili nadpisy, první věty v odstavcích i odrážky a číslování. Text je pak přehlednější:

{{% vhodne %}}

Vážení rodiče,

ve dnech 4. a 5. února 2021 byly Vaše děti v kontaktu s COVID-19 pozitivním člověkem. Abychom předešli dalšímu šíření nemoci, **nařizujeme tato karanténní opatření**:

* **Vaše děti musí být v domácí izolaci nejméně do 15. února 2021.**
* **Vaše děti musí podstoupit RT-PCR test na přítomnost viru SARS-CoV-2** v rozmezí nejlépe 5. až 7. dne, nejpozději však 10. dne od posledního kontaktu s Covid pozitivním člověkem.

**Karanténní opatření Vaše dítě dodržovat nemusí (ani izolaci ani test):**

* pokud se setkalo s Covid pozitivním člověkem do 90 dní poté, co samo Covid prodělalo (počítá se od ukončení karanténních opatření);
* a pokud zároveň nemá příznaky onemocnění. Nejčastějšími příznaky jsou suchý kašel, teplota, zažívací obtíže, ztráta chuti a čichu.

**Karanténní opatření se nyní týkají pouze Vašich dětí.** Teprve v případě, že by Vaše dítě mělo pozitivní test na Covid, nařídili bychom karanténní opatření i ostatním lidem v domácnosti.

**Co dělat během karantény**

1. **Vaše dítě musí být v domácí izolaci.** Domácí izolace znamená, že se dítě nesmí setkat s dalšími lidmi kromě těch, se kterými bydlí ve společné domácnosti. To například znamená, že může na vlastní zahradu, ale nesmí ven na ulici.

   * Požádejte ošetřujícího lékaře dítěte o žádanku na test. Lékař vystaví žádanku elektronicky a pošle ji do centrálního registračního systému. Vám nic neposílá.
   * Objednejte se s dítětem na RT-PCR test v rozmezí nejlépe 5. až 7. dne, nejpozději však 10. dne od posledního kontaktu s Covid pozitivním člověkem. Seznam odběrových míst najdete na stránkách ministerstva zdravotnictví.
   * Dostavte se s dítětem na RT-PCR test. Za test nic neplatíte. Na odběrovém místě stačí mít u sebe kartu pojištěnce – dítěte.
   * Výsledek testu budete znát většinou do 24 hodin. Oznamte výsledek testu ošetřujícímu lékaři dítěte.
2. **Vaše dítě musí podstoupit RT-PCR test na přítomnost viru.**
3. **Pokud se u Vašeho dítěte objeví covidové příznaky, zavolejte ošetřujícímu lékaři dítěte.** Nejčastějšími příznaky jsou suchý kašel, teplota, zažívací obtíže, ztráta chuti a čichu.

   Pokud se u Vašeho dítěte objeví **závažné** příznaky (například dušnost nebo vysoká horečka), zavolejte ošetřujícímu lékaři dítěte nebo v případě nedostupnosti lékaře pohotovostní službu či linku 155.
4. **Karanténní opatření končí nejdříve 10. den** od kontaktu s Covid pozitivním člověkem, **pokud Vaše dítě**:

   * **nemělo po dobu karantény příznaky onemocnění** a
   * **RT-PCR test byl negativní**.

**Pokud vám z hygieny už přišla sms, co to znamená?**

Nic. Zpráva se posílá automaticky, dřív než tento dopis, abyste měli informaci o kontaktu s nakaženým co nejdříve. U dětí se zpráva posílá zákonným zástupcům a týká jen dítěte, ne jeho zákonných zástupců.

**Jaký je právní důvod karanténního opatření?**

Karanténní opatření nařizujeme na základě mimořádného opatření ministra zdravotnictví č. j. MZDR 40555/2020-1/MIN/KAN z 24. září 2020, čl. II, bod 2.

**Kde se dozvíte více?**

Další rady a doporučení pro domácí karanténu najdete na našich stránkách.

S přáním negativního výsledku,

hygienická stanice xxx

{{% /vhodne %}}

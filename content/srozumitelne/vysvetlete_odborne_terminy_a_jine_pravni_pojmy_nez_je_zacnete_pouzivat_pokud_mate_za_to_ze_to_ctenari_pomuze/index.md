---
title: Vysvětlete odborné termíny a jiné právní pojmy, než je začnete
  používat(pokud máte za to, že to čtenáři pomůže)
num: 38
---
### Odborné termíny

Odborné termíny jsou obdobou „cizích“ slov (předchozí kapitola). Jsou nezbytné, pokud potřebujeme něco sdělit přesně a nemůžeme je nahradit neodbornými výrazy. Například:

{{< priklad >}}

pravomoc, působnost, právní moc, promlčení.

{{< /priklad >}}

Proto pokud použijete odborný termín a máte za to, že mu čtenář neporozumí nebo že mu může porozumět špatně, vysvětlete ho při prvním použití:

{{< vhodne >}}

Vyměřený místní poplatek je splatný do 15 dnů ode dne právní moci platebního výměru. Pokud se neodvoláte, nastane právní moc, jakmile uplyne lhůta k podání odvolání (lhůta je 30 dní od doručení výměru). Pokud se odvoláte, nastane právní moc, jakmile vám bude doručeno rozhodnutí o odvolání.

{{< /vhodne >}}

Nebo:

{{< vhodne >}}

Exekuce nemůže začít bez takzvaného exekučního titulu. Nejčastěji jde o rozhodnutí soudu ukládající povinnost (rozhodnutí z „nalézacího řízení“). Může to být také rozhodčí nález, rozhodnutí úřadu či třeba notářský (dříve i exekutorský) zápis se svolením k vykonatelnosti. Jeho kopii Vám exekutor pošle s vyrozuměním o zahájení exekuce.

{{< /vhodne >}}

Pokud máte za to, že ani vaše vysvětlení čtenáři stačit nebude, můžete připojit příklad, na kterém si čtenář představí, jak odborný termín či koncept funguje v praxi (více v kapitole [Složitá témata vysvětlete na příkladech](https://www.ochrance.cz/srozumitelne/slozita_temata_vysvetlete_na_prikladech/)).

Je-li v textu více odborných termínů, které budete soustavně používat, můžete napsat na začátek či konec textu jejich **seznam**. Dobře to však zvažte, protože pak bude čtenář muset vyhledávat význam termínu jinde v textu a nebude moci číst plynule (více o odkazech na jiný text v kapitole Odkazy...).

### Neurčité právní pojmy

Zvláštním případem odborných termínů jsou neurčité právní pojmy (občanské soužití, veřejný pořádek, stavba zvlášť rozsáhlá, pohoda bydlení, bez zbytečného odkladu). Ty jsou často pro laika obtížně pochopitelné a měli byste je vysvětlit nejlépe ve vztahu k řešenému případu.

{{< priklad >}}

Správní orgán může rozhodnutím uložit pořádkovou pokutu až do výše 50 000 Kč tomu, kdo v řízení závažně ztěžuje jeho postup tím, že se bez náležité omluvy nedostaví na předvolání ke správnímu orgánu (§ 62 odst. 1 správního řádu).

{{< /priklad >}}

V tomto poučení máme neurčité právní pojmy dva: „závažně ztěžuje“ a „náležitá omluva“. Čtenáři pomůže, pokud mu vysvětlíme „náležitou omluvu“, aby věděl, co po něm chceme:

{{< vhodne >}}

Uveďte konkrétní důvody, proč se nemůžete dostavit a doložte je, abychom mohli posoudit, zda jsou Vaše důvody skutečně závažné.

{{< /vhodne >}}

Naopak mu napoprvé nemusíme vysvětlovat „závažně ztěžuje“: předpokládáme dobrou vůli. Závažné ztěžování bychom mu vysvětlili až poté, co by se nedostavil bez náležité omluvy a měli bychom za to, že „závažně ztížil“ postup řízení.
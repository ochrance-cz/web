---
title: "Odkazy, poznámky pod čarou a citace ruší plynulost textu: pište je tam,
  kde ruší nejméně"
num: 50
---
### Odkazy

Odkazy čtenáře nutí přerušit čtení a hledat informaci jinde. Až ji najde, musí najít zpět místo, kde na odkaz narazil, uvědomit si, co četl, a číst dál. Pokud je takových míst v textu hodně, sdělení se může rozpadnout.

Přesto, pokud odkazovat musíte, dodržujte tři zásady:

**Zaprvé**, pokud se odkaz vztahuje

* ke krátkému textu, opište raději text.
* k dlouhému textu, umístěte jej v textu tam, kde bude čtenáře co nejméně rušit. Obvykle na konec.

**Zadruhé**, odkazujte co nejpřesněji. Nepište: „viz metodický pokyn“, ale „viz kapitola 2.5 metodického pokynu“.

**Zatřetí**, ujistěte se, že tam, kam čtenáře posíláte, skutečně najde potřebný text.

### Poznámky pod čarou

Do poznámek pod čarou pište pouze to, co ruší plynulost textu a co zároveň není podstatné pro porozumění textu:

čísla jednací, spisové značky apod.

odkazy na judikaturu/literaturu

Naopak do poznámek pod čarou nepište různé dodatečné informace, postranní úvahy nebo nesouvisející myšlenky, které se vám nehodí do textu. Pokud to totiž uděláte u jediné poznámky, musí se čtenář vždy u čísla poznámky pod čarou ve čtení zastavit a podívat se, jaký typ informace se v poznámce skrývá. Takhle bude poskakovat textem tam a zpět a brzy nebude vědět, o čem čte.

### Citace textu

Citace jiného textu má dvě úskalí: za prvé citovaný text psal (nejčastěji) jiný pisatel a text má tedy jiný styl a za druhé byl citovaný text určen (nejčastěji) jinému čtenáři. To znamená, že náš čtenář se na dobu citace musí vžít do jiného čtenáře. Proto:

* citujte, jen když je to nutné, a
* citovaný text čtenáři představte.
---
title: Průvodní informace pište jen ty podstatné a co nejstručněji (oranžová)
num: 8
---
Průvodní informace jsou různá procesní, organizační či informativní sdělení, která nejsou důležitá pro právní řešení věci, ale potřebujeme je pro její zpracování. Píšeme je co nejstručněji. Například:

{{% procesni %}}

Městský úřad obdržel dne 16. 7. 2021 návrhy společnosti Podnik, s. r. o., na zrušení údaje o místu trvalého pobytu paní Anny Blažkové a pana Františka Blažka. O každém z návrhů zahájil řízení.

{{% /procesni %}}

Pište pouze podstatné informace, ostatní vypusťte. Zpravidla půjde o některé detaily, které nikomu neslouží, protože je adresát úředního textu zná často lépe než my a nadřízený orgán zbytečně odvádějí od věci. Obvykle je píšeme proto, že určitý typ dokumentu píšeme pořád dokola, často podle vzoru nebo ve znění předávaném na úřadě z jednoho úředníka na druhého už od dob průmyslové revoluce (samozřejmě přeháníme, ale vypadá to tak).

{{% nevhodne %}}

Ministerstvo životního prostředí, odbor výkonu státní správy (dále jen „MŽP“) dne 31. 8. 2020 obdrželo Vaši písemnost, označenou jako „Stížnost na nečinnost ČIŽP a dalších orgánů státní správy“ (dále jen „stížnost“). V zaslané stížnosti požadujete uplatnění opatření proti nečinnosti České inspekce životního prostředí (dále jen „ČIŽP“), a to ve věci řešení neoprávněného návozu stavební sutě, popř. dalších blíže nespecifikovaných hmot (dále jen „deponie“) na pozemcích parc. č. 1 a 2, obojí v kat. území Rampouchy (dále jen „předmětné pozemky“). Ve stížnosti blíže popisujete skutkový stav a dále rekapitulujete Vaši dosavadní komunikaci s různými orgány státní správy, včetně veřejného ochránce práv. V závěru Vaší stížnosti poukazujete na to, že nezákonná deponie by měla být řádně odstraněna.

{{% /nevhodne %}}

Protože čtenář ví, co ve stížnosti napsal, stačí toto:

{{% vhodne %}}

Dne 31. 8. 2020 jsme dostali Vaši stížnost na nečinnost České inspekce životního prostředí a dalších orgánů státní správy, které podle Vás nezajistily odstranění neoprávněných návozů na pozemcích v Rampouších.

{{% /vhodne %}}

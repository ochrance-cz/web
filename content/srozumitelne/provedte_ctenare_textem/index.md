---
title: Proveďte čtenáře textem
num: 47
---
Vysvětlujte čtenáři, kde se v textu nachází a co ho čeká. Je to jako u zubaře. Když zubař mlčí, nevíte, co vás čeká a jak dlouho tam ještě budete sedět. Nepříjemný zákrok se nám lépe snáší, když nám zubař vysvětluje, kde jsme a co nás čeká: „Teď budu chvíli vrtat, pak tam dám takovou pastičku a pak už půjdete domů.“

V následujícím dopise úřad popisuje věc stručně, dokonce používá „my“, „Vy“, ale text neplyne a čtenář se v něm nemá podle čeho orientovat. Je složité se v textu „najít“.

{{% nevhodne %}}

Vážený pane Metelko,

dne 2. 12. 2018 jste podal odboru inspekce sociálních služeb Ministerstva práce a sociálních věcí podnět k prošetření údajného porušení mlčenlivosti pracovníky Pomocné ruky. Z důvodu nepříslušnosti byl podnět postoupen nám.

Podle § 100 zákona č. 108/2006 Sb., o sociálních službách, mají pracovníci poskytovatelů sociálních služeb povinnost mlčenlivosti. Informace o příjemcích sociálních služeb mohou pracovníci sociálních služeb sdělovat v případě, že jim k tomu dá příjemce sociální služby písemný souhlas.

Podle § 61 odst. 1 zákona č. 273/2008 Sb., o Policii České republiky mohou sociální pracovníci sdělit informace o příjemcích sociálních služeb i pokud je Policie potřebuje pro plnění svých úkolů. Pracovníci Pomocné ruky zřejmě v souladu se zákonem poskytli informace o Vás Policii při plnění jejího úkolu.

Podle § 42 zákona č. 500/2004 Sb., správní řád, podnět odkládáme.

{{% /nevhodne %}}

Jak to vylepšíme?

Zkusme dbát na to, aby informace čtenáře nezaskočily. Vysvětlujme. Uvozujme výčty, aby čtenář věděl, co má čekat. Text by právně obstál i bez těchto průvodních výrazů, ale byl by méně přehledný a srozumitelný. V textu jsme je označili tučně.

{{% vhodne %}}

Vážený pane Metelko,

dne 2. 12. 2018 jste podal odboru inspekce sociálních služeb Ministerstva práce a sociálních věcí podnět k prošetření údajného porušení mlčenlivosti pracovníky Pomocné ruky. Ministerstvo není k vyřízení Vašeho podnětu příslušné, **proto** Váš podnět postoupilo nám.

**K Vašemu podnětu:**

Pracovníci poskytovatelů sociálních služeb, **tedy i pracovníci Pomocné ruky**, mají obecně povinnost mlčenlivosti (§ 100 zákona č. 108/2006 Sb., o sociálních službách). Informace o příjemcích sociálních služeb, **tedy i o Vás**, mohou někomu dalšímu sdělit jen **ve dvou případech**. **Buď** jim k tomu dá příjemce sociální služby písemný souhlas **nebo** jim to ukládá zákon.

Zákon **například** ukládá pracovníkům poskytnout informace Policii České republiky, pokud je policie potřebuje pro plnění svých úkolů (§ 61 odst. 1 zákona č. 273/2008 Sb., o Policii České republiky). **Ve Vašem případě zřejmě** policie požádala pracovníky Pomocné ruky o informace o Vás **právě** při plnění svého úkolu a pracovníci jí je v souladu se zákonem poskytli.

**Protože** z Vašeho podnětu nemáme dost informací, abychom zahájili řízení z moci úřední, musíme jej odložit (§ 42 zákona č. 500/2004 Sb., správní řád). To znamená, že se Vaším podnětem nebudeme dále zabývat.

{{% /vhodne %}}

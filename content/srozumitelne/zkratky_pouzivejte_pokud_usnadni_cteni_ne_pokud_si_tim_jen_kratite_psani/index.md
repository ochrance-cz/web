---
title: Zkratky používejte, pokud usnadní čtení (ne pokud si tím jen krátíte psaní)
num: 34
---
Lepší než zkratka, je obvykle **výstižný a krátký výraz**. Například „Magistrát hlavního města Prahy“ zkracujme raději jako „magistrát“ než „MHMP“, zvláště pokud je v textu písmenných zkratek více. Někdy to však není šikovné, například orgán sociálně právní ochrany dětí asi nechceme označovat jako „orgán“. Pak můžeme použít zkratku, „OSPOD“.

Píšeme především zkratky, které **jsou obecně známé**, například právě „OSPOD“. Za obecně známé zkratky považujeme ty, které používá i veřejnost nebo kterým přikládá stejný význam jako my na našem úřadu:

{{< nevhodne >}}

Přineste si doklad o státním občanství (lze nahradit OP, CD).

{{< /nevhodne >}}

Většina lidí „OP“ zná, ale „CD“ nepoužívá, protože krátkým a výstižným názvem cestovního dokladu je „pas“, a protože je CD pro většinu lidí nosič hudby. Proto bude lepší napsat, „OP nebo pas“; případně „občanku nebo pas“.

Pokud zkratky **nejsou obecně známé**, používejte ty, které se dobře pamatují, vzájemně nepletou, dobře vyslovují a dají hovorově skloňovat.

### Právní předpisy raději zkracujte názvem než číslem

Opět, zvláště je-li jich v textu více. Například: „zákon č. 251/2005 Sb., o inspekci práce“ je lepší zkrátit jako

{{< vhodne >}}

zákon o inspekci práce

{{< /vhodne >}}

{{< nevhodne >}}

zákon č. 251/2005 Sb.

{{< /nevhodne >}}

Pokud zkracujete úplným slovním názvem předpisu, nemusíte zavádět „zkratku“:

{{< priklad >}}

Například u zákona č. 435/2004 Sb., o zaměstnanosti, nemusíte napsat „dále jen ‚zákon o zaměstnanosti‘“, protože se tak jmenuje. Po prvním použití úplného označení můžete rovnou používat „zákon o zaměstnanosti“.

{{< /priklad >}}